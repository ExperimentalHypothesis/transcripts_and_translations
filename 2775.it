Shivaratri Puja, Pune (India), 17 marzo 2002.

Stasera siamo qui riuniti per celebrare il puja a Shri Shiva. Soltanto chi ha un cuore puro può celebrare lo Shiva puja. Chi non ha un cuore puro non può celebrarlo. È un semplice principio di Shri Shivaratri.

Come avete visto ieri, abbiamo qui dei serpenti (Shri Mataji si riferisce a 12 teste di serpente, nella scenografia del puja), questi orribili serpenti, a guardia dello Shiva Linga. Il significato è che coloro che sono puri di cuore, che sono pieni di amore per gli altri, sono sempre protetti dal potere di Shiva che è rappresentato dai serpenti. È una cosa simbolica, molto simbolica. Devo dire che gli animali comprendono la forza divina molto meglio degli esseri umani, molto meglio. Perché hanno un cuore puro. Qualunque sia il loro stile di vita stabilito dalla natura, vanno avanti con quello. Non vi è malizia, non vi è gelosia, non vi sono tutte queste cose meschine nei loro cuori. Lo fanno perché così deve essere.

La qualità degli esseri umani è soltanto una, quella di amare e perdonare. La capacità di amare, negli esseri umani, è tale da sconfiggere tutte le forze negative. Essi possono vedere facilmente che non va bene avere certe caratteristiche, o forse comprendono che non è nobile indulgere in tutti questi comportamenti disumani. Non sono costretti a indulgere a tutte queste cose, né viene loro richiesto di esserlo, ma improvvisamente vengono attratti da queste cose che hanno portato odio, gelosia e avidità.

Osservate il modo in  cui vive Shiva. Egli vive sull’Himalaya. Guardate che vestiti indossa, cosa mangia. Non ha esigenze di alcun tipo poiché è completo, è perfetto. È questa la personalità di Shiva. E se voi lo adorate, dovreste scoprire nel vostro cuore che genere di sentimenti avete, che genere di astio covate.

In questi giorni, in India, l’avidità è diventata l’aspetto principale. Sono così meschini e volgari. È impossibile comprendere che pensino che il denaro sia tutto, non è la cultura degli indiani, assolutamente no. Ma in qualche modo l’hanno assimilata, forse dai paesi stranieri, e ora si sta diffondendo molto l’opinione che il denaro sia la cosa più importante.

Pensate a Shiva. Lui non ha mai pensato al denaro. Non ha mai voluto denaro. Non ha mai voluto mettersi in mostra. C’è una tale differenza tra Shiva e Shakti; in tutto il loro atteggiamento. Poiché Shiva è una personalità assolutamente libera, lui non si preoccupa. Se la gente indulge a cose sbagliate, lui le distrugge e basta! Non vuole curare, non vuole far progredire, niente del genere. Ma per la Shakti è importante, poiché questo è suo figlio, questo universo è suo figlio. Tutto è creato da lei, quindi è naturale che si preoccupi e non ami chi cerca di dedicarsi a cose meschine e assurde.

Innanzitutto, gli esseri umani hanno iniziato a indulgere al potere. Si sono trasferiti da un paese all’altro per diventare potenti. Dov’è andato a finire questo potere? È sparito. Poi, in seguito, ciò che è accaduto loro  è che hanno  trasmesso il loro stile agli altri. Ed ora sembra molto comune vedere persone spudoratamente avide. Per loro la soluzione è Shiva. Tutte queste persone saranno completamente distrutte. Innanzi tutto saranno smascherate e poi saranno distrutte, fino all’ultima.

Un’altra cosa è che Shiva rispetta chi ha un buon carattere, chi ha un’indole buona. E se qualcuno ha un cattivo carattere o indulge a cose dannose, Shiva non lo risparmierà. Quindi la Shakti crea, protegge, sorveglia, alleva. Ma Shiva sta seduto qui, solo per distruggere! Molto importante, questa distruzione è molto importante. La Shakti non mostra queste qualità. Lei può distruggere qualche rakshasa, ma lui può distruggere nazioni dopo nazioni.

Innanzitutto l’ego che avete, chi lo distruggerà? In un certo senso anche questo (viene distrutto da Shiva). Shiva è nel vostro Sahasrara. È seduto nel Sahasrara; ora ricordate, all’apice di ogni cosa. L’altro giorno ho visto un signore di una radio, un giornalista, che era davvero molto stupido e parlava in modo molto aggressivo. Ho visto i suoi Ekadesha Rudra. “Mio Dio” ho detto, “Questo tizio avrà dei problemi”. Ekadesha non sono altro che gli undici poteri di Shiva. Si formano qui e vi danno malattie di ogni tipo; la peggiore di tutte è il cancro. Io sapevo che questo  individuo sta per affrontare problemi gravissimi. Non è un Sahaja yogi, come devo dirglielo? Come glielo si deve dire? Ma viene da Ekadesha Rudra.

Questi sono undici poteri di Shiva molto ben descritti. Questi poteri iniziano ad agire sulle persone, anche sui Sahaja yogi, se non seguono i principi di Sahaja Yoga. Direi che Lui guarda tutto, osserva tutto, osserva ogni aspetto della vostra vita. Come vi comportate, cosa fate, qual’è il vostro dharma. Lui guarda tutto questo. Tanti santi vi hanno messo in guardia, tante incarnazioni vi hanno messo in guardia; ma io vi dico che se non li ascoltate, allora Shiva non ascolterà. Non ascolterà nessuno. Se è adirato, è adirato. Qualunque cosa sia, è molto difficile convincerlo che: “Ti prego, risparmia questa persona, è a posto. Perdona”. Eppure la sua qualità fondamentale è il perdono, immaginate. La sua qualità fondamentale è il perdono, ma se non perdona siete finiti. Fino ad un certo punto forse può perdonare, ma dopo….è una situazione molto, molto difficile.

Trovo che la gente non si renda conto di che cosa sia Shiva. Al sud abbiamo due tipi di fedeli. Gli shivaiti[1] e i vaishnaviti[2]. Stanno combattendo una dura lotta fra loro. Ora molto meno, molto meno. Il compito di Vishnu è darvi la realizzazione, l’emancipazione dell’umanità, l’evoluzione dell’umanità. Ma se venite meno alla virtù, al dharma, allora Shiva entra nella vostra vita.

Dobbiamo comprendere che siamo tutti circondati dai loro poteri, siamo creati tutti dai loro poteri, ma è la Shakti che vi protegge. Fino ad un certo punto però. Lei non può andare oltre Shiva, non può sorpassarlo.

In questi giorni scoprite tante persone che cedono alla politica – sono tutti progetti per fare denaro. Cercano tutti di guadagnare denaro; non è politica! Non apportano alcun beneficio al complesso delle comunità, in nessun luogo – incutono paura o se ne disinteressano Si comportano senza alcun timore di Dio, non temono la Sua attenzione su di loro. Forse non sanno di essere nell’attenzione di Shiva. Egli osserva tutti, che siate Australiani, Inglesi o Indiani. Qualunque religione possiate seguire, Egli vi osserva.

È una cosa da capire. E una volta che l’abbiate capita, accetterete di dovere essere persone buone e dharmiche. Dovete essere persone di buona indole. Perché la gente parla di buona indole? Cercate di capirlo! È a causa della stupidità che al giorno d’oggi non ci si crede. La gente sta facendo cose di ogni genere, beve, gioca a fare soldi . Si fanno cose di ogni genere senza paura della collera di Dio. E questa collera viene da Shiva.

Vorrei mettervi in guardia; anche se siete i miei figli, state attenti! Cercate di ponderare ogni vostro passo. Certo, io sono qui per appoggiarvi, per aiutarvi, per proteggervi. Ma non oltre Shiva, non posso oltrepassarlo. È un tale potere quello di Shiva, è una tale autorità quella di Shiva. E venerarlo significa venerare la virtù. La virtù potrebbe essere compassione, potrebbe essere amore, potrebbe essere perdono, qualsiasi cosa. Egli ama soltanto le persone virtuose, e proteggerà soltanto le persone virtuose.

Per esempio, alcune persone sono molto interessate al potere; alcune sono orientate al denaro ed altre al potere. E anche quelle orientate al potere a volte agiscono per denaro; è questo lo scopo. Non rimarranno in Sahaj. Saranno costrette ad allontanarsi. Lo fanno e poi vengono a chiedere perdono: “Oh Madre, perdonaci, lo abbiamo fatto”. Cercate di non fare niente del genere. Io, certo, vi perdono, ma Shiva no, non lo farà. Vi rimprovererà e allora verrete da me: “Madre, tu devi salvarci!”. È molto difficile. È molto difficile salvarvi dalla sua stretta. Eppure è una personalità molto misericordiosa. Vi perdona, molte cose. Anche grazie a me egli perdona. Ma dopo un po’ di volte, quando prende il controllo, non c’è appello, non c’è salvezza.

Non voglio spaventarvi, ma voglio dirvi la verità; è la verità. Dovete cercare di essere persone virtuose. Dovete cercare di essere persone davvero di buona indole. Mi è stato detto che alcune persone che sono in Sahaja Yoga si dedicano al riciclaggio di denaro sporco e cose del genere. Inoltre, alcuni hanno un pessimo carattere, corrono dietro alle ragazze e cercano di guardare le ragazze e cose di ogni genere. Questo ha rovinato specialmente l’Occidente. Anche i nostri indiani stanno imparando da lì. Di fatto, dobbiamo rispettare noi stessi. Se non rispetteremo noi stessi e cercheremo di comportarci male, io posso aiutarvi unicamente con la vostra Kundalini. Ma se andate troppo oltre, senza dubbio Ekadesha Rudra si bloccherà. È un’importantissima barriera sulla vostra fronte, Ekadesha Rudra, e al giorno d’oggi è molto attiva, molto efficace. Tutte le malattie che stanno venendo fuori, che sono tutte incurabili, si verificano a causa di Ekadesha. E anche chi soffre di possessioni.

L’altro giorno ho incontrato qualcuno che era molto bloccato. Ekadesha era all’opera. Ho scoperto che questa persona è influenzata in modo molto fanatico da qualcosa. Non voglio nominarlo, ma abbiamo scoperto che queste cose non sono corrette. In ogni religione c’è gente che va diffondendo idee assurde. Se non avete alcun discernimento al riguardo, nessuno può aiutarvi. Dovreste avere una piena discriminazione tra ciò che è giusto e ciò che è sbagliato. Allora Shiva è con voi. Ma se vi dedicate a tutte queste cose senza senso, devo dire che è autodistruttivo. Ma per il Sé, ciò che è distruttivo è il potere di Shiva. Quello che qui chiamiamo il Sé, è il potere di Shiva.

Egli distrugge in molti modi, in molti modi. Potete perdere la vostra reputazione, potete perdere la salute, potete perdere la vostra ricchezza, può accadervi di tutto finché non siete completamente distrutti e…Ho conosciuto gente che anche sul letto di morte si mette a parlare di denaro; di come lei dovrebbe ottenere denaro, di come lui guadagnerà denaro, e cose del genere. Invece di parlare di Dio o della Realizzazione del Sé, parlano in questo modo. È una cosa così nobile. Se osservate Shiva, lui non possiede nulla, non vuole nulla. Qualunque cosa gli diate, come un samarpana[3] o qualsiasi cosa, egli non l’accetta e la passa alla Shakti: “Fanne ciò che vuoi”.

È Lei che fa funzionare ogni cosa per farvi del  bene, per rendervi felici. Lui non se ne preoccupa. In questo caso, dovete compiacere Shiva! Egli non cercherà di compiacervi, siete voi che dovete fare di tutto per compiacerlo. È una personalità molto difficile quella di Shiva. Nel Corano, non si parla separatamente di Allah o di Shiva, non si fa distinzione. Perché le persone con cui egli (Maometto) ebbe a che fare, erano tutte rozze, stupide. Quindi non spiegò tutti i dettagli, che Dio è in forme differenti. Quindi c’è un solo Allah che conoscono. Ma non fanno niente che dimostri le differenze del loro lavoro e delle loro opere. È la Shakti che ama, sono d’accordo, ma anche lei può adirarsi molto. E quando va in collera, non c’è scampo!

Ora devo dirvi, come Sahaja yogi, di sviluppare le vostre qualità per compiacere Shiva. C’è troppa ambizione, troppe esigenze. Tutto questo non è necessario. Naturalmente, io desidero che viviate bene e in modo splendido, non stupido come andare nella giungla o comportarsi da hippy;  non è questo il punto. Il punto è che l’attaccamento alle cose deve sparire dal profondo del vostro cuore. Una persona devota a Shiva, non dà importanza al denaro, non sa niente di denaro. È una persona molto generosa, moltissimo. È semplicemente generosa. La gente la giudica stupida per il modo in cui si comporta, ma io non la penso così. Non è assolutamente questa la definizione. La descrizione di un devoto di Shiva è che non è interessato al denaro, è molto generoso. Qualsiasi cosa gli chiediate, ve la darà.

Mahavira era così. Mahavira si era recato a meditare nel suo giardino e Vishnu sotto le spoglie di Shri Krishna venne a dirgli: “Vedi, non ho vestiti. Tu hai questa veste, perché non me ne dai metà?” Egli disse: “D’accordo, puoi prenderla. Puoi prenderla tutta”. Perché diceva: “La mia casa è qui, indosserò i miei vestiti”. Ciò che fece non fu dimostrare che la nudità è una grandissima cosa. Ma se osservate cosa fanno i giainisti, costruiscono grandi, immense statue di Mahavira che lo ritraggono completamente nudo. Voglio dire, questa è la perversione della mente umana. Perché egli agì in quel modo, dovremmo saperlo. Egli era così distaccato, così distaccato, da dar via gli abiti, che c’è di male? Non era per esibirsi o cose del genere. Ma la generosità, la gente non la comprende. E i giainisti sono i meno generosi!

Quindi, neppure la qualità di tutte queste grandi incarnazioni è stata capita. Perché esiste una specie di illusione. Per esempio, Shiva è sempre con pochi vestiti addosso, pochissimi. E cosa mangia? Nessuno lo sa. Quali sono i suoi desideri e cosa vuole? Nessuno lo sa. Una persona con una grande competenza musicale canterà davanti a lui, a lui sta bene. O anche se arriva un matto a cantare, a lui sta bene. Per lui non ha importanza, non è meticoloso per quanto riguarda la musica e le note, se sono giuste oppure no. Egli è oltre tutte queste cose. È al di là di tutte le formalità che abbiamo per tutto, lui è al di là. Egli è la spiritualità stessa, è oltre tutte queste cose. Che siate un musicista o un artista, chiunque siate, egli gioirà. Lui è colui che gioisce e gioirà di qualunque cosa semplice, di qualunque cosa sia data con il cuore. Egli gioirà. Qualsiasi cosa sia espressa con il cuore, ne gioirà. Non è una persona condizionata, secondo la quale una cosa deve essere moderna, deve essere in un certo modo. Lui non è condizionato. Non pensa alla maniera degli esseri umani che si mettono a fare tutto in modo meticoloso, analizzando se una cosa si armonizzi o meno con un certo schema. Persino, persino per quanto riguarda l’arte, persino per qualsiasi cosa scaturita dal cuore di qualcuno, cercheranno di scoraggiare questa persona.

Ho visto della gente con certi condizionamenti! Una cosa di Shiva è che lui non ha condizionamenti per nessuna cosa, niente. Questo è il motivo per cui lo chiamano mast-maula[4]. Non è assolutamente condizionato. Se avete qualche condizionamento nella mente, non siete devoti di Shiva. Va tutto bene, dovreste vestirvi bene, dovreste fare questo…ma non dovreste avere condizionamenti per cui se non fate una certa cosa sarete fuori casta, fuori moda, fuori di… è molto difficile per la gente non accettarlo. Al giorno d’oggi entrano in uso mode di ogni tipo, di ogni genere. Chiedo: “Che roba è?” “Oh, questa è la moda”. C’è qualche Dio dietro questa moda, o c’è qualche deità che vi parla di queste mode? Oggi viene, domani scomparirà.

Ciò che sto dicendo è che, se dovete venerare Shiva, dovreste decondizionarvi. Voi vivete nel mondo del Sahasrara. Se qualcuno non è vestito bene, fine! Qualcuno è vestito troppo alla moda, fine! Gli esseri umani hanno la capacità di criticare chiunque. E criticare tutti non è niente di fondamentale, perché si può capire se lo fate con le vibrazioni, ma senza le vibrazioni è solo perché “questa non è la moda, quella non è la moda”.

Qual è la moda di Shiva? Ditemelo. Segue forse qualche moda? Qualsiasi cosa gli diate lui è contento. Qualunque cosa gli diate, la mangia. È pieno di questa capacità di apprezzare perché è la personificazione della gioia. Egli è pace e gioia. Se siete adoratori di Shiva, non dovreste avere condizionamenti di nessun tipo.

Intendo dire che anch’io normalmente indosso dei semplici sari, molto semplici. E capita che la gente pensi che io sia una donna molto povera. Io sono povera perché non do importanza al denaro, non me ne preoccupo. Dovremmo renderci conto che Shiva è l’uomo più povero, il Dio più puro. Non indossa nessun alankaras[5], non indossa nulla, vive soltanto con il suo corpo. Poiché lui non è altro che l’incarnazione della gioia, nient’altro che la forma completa della gioia e della felicità.

Quindi, un’altra qualità di un devoto di Shiva dovrebbe essere la gioia. Dovreste gioire di tutto, qualsiasi cosa vediate, qualunque persona vediate. Il solo modo in cui potete farlo è abbandonando la caratteristica umana di criticare, di criticare gli altri. Se, per esempio, gli inglesi vanno nelle case indiane, dicono “Non ci piace”. “Ah sì? E cosa, cosa non vi piace?” “Non ci è piaciuto il tappeto”. Il “non mi piace” è di per sé contro la vostra Shakti. Supponiamo poi che un americano vada in una casa inglese, dirà: “Non mi piace”. È molto comune. Dicono tutti: “Non mi piace”, “Non mi è piaciuto”. Ma chi siete voi per dire “mi piace” o “non mi piace”! Non ci si rende conto che dicendo tutte queste cose, si dimostra di non avere in sé il principio di Shiva.

Posso capire qualcuno che non può camminare, d’accordo, a una persona così è permesso usare dei bastoni o qualcosa del genere, è permesso. Ma se dice: “Non mi piace quella persona perché non usa il bastone”, dimostra di essere un tipo molto egoista. Lui usa il bastone e vuole creare una regola, in un paese democratico, per cui la gente debba camminare con i bastoni in mano. È molto difficile.

In Occidente è molto comune, vedete, avere un certo tipo di cappello, avere un certo tipo di abito, indossare questo tipo di chiroot(?). Ogni cosa ha un condizionamento. Al giorno d’oggi l’acconciatura dei capelli è diventata una cosa proprio ridicola per le donne. Poiché non mettono l’olio in testa non avranno unto nei capelli. Se qualcuno va a trovarle, si laveranno i capelli. Non mi pare che (i loro capelli) abbiano un gran bell’aspetto. Certamente, non dico che occorra avere tanto olio sul viso e le orecchie, ma cosa c’è di tanto importante?

Nella vita c’è anche un’altra cosa, siamo molto egocentrici. Desideriamo impressionare gli altri. Se indosso un abito o qualcosa del genere, devo fare colpo. Voglio dire, e allora, se anche fa colpo? Se arriva un serpente, vi morderà qualsiasi abito possiate indossare, da qualsiasi paese possiate provenire. Tutte le identificazioni di questo tipo, non appartengono ad un devoto di Shiva. Un devoto di Shiva deve perdersi semplicemente nell’estasi della gioia. Molto meticolosi nell’acconciatura dei capelli, molto meticolosi nell’abbigliamento…non so in cosa siano meticolosi. Con tutto ciò, cosa guadagneranno? Nulla. Diventano popolari? E una popolarità di questo tipo, che è così superficiale, a che serve?

Dovete avere rispetto, rispetto per il vostro essere. Non solo come esseri umani, ma come Sahaja yogi. Siete Sahaja yogi. Siamo devoti di Shiva. Non ci interessa, non ci preoccupiamo. Qualsiasi cosa sia, Shiva è dentro di noi e noi risplendiamo del potere in noi che è quello della Kundalini. Potete essere vestiti benissimo, potete essere qualsiasi cosa,  ma se le vostre vibrazioni sono cattive, a che serve? Se non potete giudicare le persone in base alle loro vibrazioni, ma in base a cose assurde come i vestiti e i baffi, ha forse qualche valore?

In Sahaja Yoga il vostro sistema di valori deve essere Sahaj. Ho visto molte persone: “Non mi piace la loro casa, non mi è piaciuto questo…”. L’espressione “non mi piace”, è nishidda[6], deve essere abbandonata dai Sahaja yogi. Se non vi piace nulla, non siete Sahaja yogi. È naturale, certo, se c’è qualcuno che è contro Sahaj e cose del genere, tuttavia dicendo “non mi piace” cosa ci guadagnerete? È uno spreco di energie. A causa di ciò, in Sahaja Yoga ho visto gente che mi ha creato problemi, tanti problemi. Soltanto perché sono molto egocentrici. “Quest’uomo è cattivo, quella donna è cattiva, lui è questo, quello…” A volte mi sorprende. Perché quando queste persone vengono da me, mi stupisco che siano delle persone molto belle.

Ma la gente è anche molto egocentrica. Ho anche visto persone che non si preoccupano di venire agli incontri, ai puja. Perché hanno il lavoro. In totale ci sono undici puja, ma loro non vengono perché sono molto impegnati. Dovreste partecipare almeno ad un puja. I devoti di Shiva gioiscono soltanto dei puja, di nient’altro. Tutto il loro essere è assolutamente vibrato dalla devozione per Shiva. Per loro questa è la cosa più importante da fare.

In Sahaja Yoga ci sono anche persone che cercano di ricavare denaro da Sahaja Yoga. Molto sbagliato, molto sbagliato, molto sbagliato. Sahaja Yoga è per darvi punyas, per darvi benedizioni, e se non ve lo ricordate e meglio che lasciate Sahaja Yoga. Potete associarvi a qualche affare o qualcosa di irregolare molto facilmente, molto facilmente. Finché non finite in prigione e ci rimanete. Ma per gioire dei vostri poteri spirituali dovete imparare alcune cose. Una di esse è decondizionare voi stessi. “Non mi piace” o “ Mi piace”; queste frasi devono scomparire dal vostro linguaggio.

Simpatie e antipatie sono soltanto per gente dalla visione limitata. Dovreste imparare ad apprezzare. Il vostro potere di apprezzare dimostrerà di quanta spiritualità siete dotati. E il vostro potere di osservazione dimostrerà ciò che osservate. Per esempio, alcuni verranno a dirmi: “Non mi è piaciuta quella signora, aveva un sari ridicolo”. Che vuol dire? “Non mi piace perché si metteva la mano in testa”. E allora? Dal momento che vi create un’immagine delle persone, volete che tutte vi si attengano, diversamente non vi piacciono. Che vi piaccia oppure no, nessuno cambierà. Perché dunque sprecare le vostre energie?

Certe volte ci sono dei musicisti che non sono tanto bravi. Ricordo che una volta andai a casa e chiesi a mio padre: “Come canta questo musicista?” Egli disse: “È molto coraggioso, molto coraggioso”. Chiesi: “Perché, cos’è accaduto?” Rispose: “Canta senza preoccuparsi e qualche volta stona, va fuori taala[7], non importa, ma canta. È molto coraggioso, himmatwala[8]”. Ho visto che questo è il modo in cui aveva l’abitudine di mostrare apprezzamento. Quando questo tipo iniziò a cantare, io mi accorsi che era così, ma mio padre diceva: ”Wa-wa, wa-wa”, incoraggiandolo. Vedete, ho riscontrato in mio padre queste qualità divine; il modo in cui era tollerante, in cui… non la chiamerei neanche tolleranza, semplicemente apprezzamento. Lui apprezzava qualsiasi cosa.

È questo il punto, se i Sahaja Yogi hanno questa condizione di apprezzamento, gioiranno di qualsiasi cosa. Perché voi uccidete la gioia, ve ne rendete conto? Qui c’è assortimento di persone, c’è varietà di abiti, varietà di famiglie e di tanti paesi. Per me voi siete soltanto Sahaja yogi, i miei figli, è tutto. Io non passo il tempo a giudicarvi in base al vostro abito o alla vostra pettinatura, no. Tutte le cose moderne sono estremamente condizionanti. E vi condizionano talmente che diventate irresponsabili. Come Sahaja yogi diventate irresponsabili.

La vostra principale responsabilità è Sahaja Yoga. Perché dovreste rendervi conto di che lavoro si tratta. È un lavoro talmente grande trasformare il mondo intero. Questa è la mia visione. Anche a questa età avanzata penso allo stesso modo. Ora, se questa è la mia visione, quale dovrebbe essere la vostra disposizione? Quella di fare di tutto per diffondere Sahaja Yoga. È questa la cosa principale. Vi invito a questi puja proprio per rinnovare, direi, per darvi maggiore energia e tutto il resto. Ma se lo prendete soltanto come una grande benedizione e ve ne state seduti a casa, non serve a nulla. Dovete diffondere Sahaja Yoga!

Mi ha sorpreso sentire che a Lucknow ci sono soltanto duecento Sahaja yogi. Come può essere? La prima volta che andai a Lucknow, c’erano almeno tremila Sahaja yogi e non avevamo prenotato nessuna sala. E, pensate, improvvisamente ho scoperto che tanti se ne sono andati. Com’è possibile che ci siano duecento Sahaja yogi? O dite bugie, oppure siete dei buoni a nulla.

La responsabilità di tutti i Sahaja yogi, di tutti i Sahaja yogi, è, innanzitutto, diffondere Sahaja Yoga. A quante persone avete dato la realizzazione? Dove avete parlato di Sahaja Yoga? Ho visto che anche viaggiando in aereo, chiunque ci sia mi dirà: “Sa, il mio guru è questo, è un guru talmente grande, questo, quello.” Apertamente, spudoratamente, parlano di guru orribili! Mentre voi siete molto timidi nel parlare di Sahaja Yoga. Mai in pubblico, a meno che non abbiate un programma, un programma pubblico e cose del genere. Non avete neanche tempo per Sahaja Yoga, siete persone molto, molto impegnate.

Se, dunque, dovete seguire Shiva e le sue benedizioni tutto il tempo, la sua protezione su di voi, dovete essere Sahaja yogi di qualità molto elevata. Lo si dimostra quando fate di tutto per diffondere Sahaja Yoga. È questo che manca. Sono molto felice che in Australia Sahaja Yoga si sia diffuso tanto. Non so cosa sia accaduto. In un luogo complicato come l’Australia. All’inizio ho avuto qualche ostacolo, ma ora si è diffuso. Anche in Austria si è diffuso. E anche in Italia. Ma diversamente non si diffonde proprio. Qual è il motivo? Il motivo è che i leader non si impegnano al massimo. Per esempio, in Inghilterra ho viaggiato da nord a sud, da est a ovest, in tutte le direzioni. Lì abbiamo pochissimi Sahaja yogi, davvero pochissimi. Dovete andare nelle università, presso i più giovani. Se può diffondersi il movimento hippy, perché non Sahaja Yoga? (Il movimento hippy) si è diffuso assai rapidamente, perché non Sahaja Yoga?

Ci sono tutte queste cose da cui devo mettervi in guardia. State attenti! Se avete ricevuto la Realizzazione, avete la responsabilità di dare la realizzazione agli altri e diffondere Sahaja Yoga.

Se non riuscite a farlo, che Dio vi salvi. Io non ho niente da dire. Dovete fare introspezione: “Cosa ho fatto per Sahaja Yoga? Cosa ho avuto da Sahaja Yoga?” E sono sicura che dopo questo Shiva puja, vi dedicherete al principio di Shiva dentro di voi. Il principio di Shiva non ‘dà agitazione’, è molto, molto austero, è molto potente. Dovete dedicarvi e dovete arrendervi. Più di ogni altro lavoro, più di ogni altra impresa, è questo il più alto.

Con questo, chiedo a Shiva di concedervi benedizioni, benedizioni complete, affinché vi trasformiate nella personalità di Shiva.Che Dio vi benedica tutti.


NOTE
[1] Devoti di Shiva.

[2] Devoti di Vishnu.

[3] Offerta.

[4] Chi è perso nella gioia ed è quindi senza pensieri.

[5] Ornamenti, decorazione.

[6] Vietata; sulla lista nera.

[7] Tempo, ritmo

[8] Coraggioso