30 gruodžio 1985
Ganapatipule (India)
International Sahaja Yoga seminar in Ganapatipule

Kaip matote, mes visi čia, seminare, esame Sahadža jogai ir gerai leidžiame laiką, juokaujame, aptariame dalykus ir t. t. Ir viskas yra labai gerai, turiu omenyje, galite mėgautis savimi, tiesą sakant, turite mėgautis savimi, nes visa kūrinija buvo sukurta taip, kad galėtume mėgautis savimi.

Nuo pat kūrinijos pradžios Visatos Šri Adi Šakti sukūrė spektaklį, pasitelkdama savo Dievybes, panaudodama visas galias, kad sukurtų tokią gražią Visatą, o mes galėtume joje gyventi, visiškai džiaugdamiesi ir mėgaudamiesi savo egzistencija. Norėčiau pateikti jums pavyzdį. Vakar sėdėjome ir klausėme ragų. Šios ragos pačios atėjo kaip Šri Adi Šakti įkvėpimas realizuotoms sieloms, kurios atnešė jas į pasaulį. Ji sukūrė visa tai skirtingais aspektais. Tam, kad džiaugtumėmės savimi ir nebūtume nelaimingi. O kodėl Ji nori, kad būtume laimingi? Nes kai esate laimingi ir atsipalaidavę, tada Dieviškoji energija gali veikti per jus ir pakelti į tokią aukštumą, į kurią jums lemta patekti. Matote, visas šis vykstantis spektaklis nėra betikslis. Jame slypi kai kas ypatingai svarbaus, o tai yra visa apimančio Visagalio Dievo sąmonė.

Ir tai yra esminis Sahadža jogos tikslas. Tai pasiekti padeda įvairūs naudojami metodai. Turite suprasti, kas yra Šri Matadži šioje Žemėje. Ji yra Adi Šakti. Kiek žmonių dabar žino, kas yra Adi Šakti? Adi Šakti yra paties Visagalio Dievo energija. Tai yra aukščiausia apraiška šioje Visatoje. O jei Ji įgyja avatarą (t. y. inkarnuojasi) Visatoje pirmą kartą, tam turi būti ypatinga svarba. Ir ši ypatinga svarba privalo būti Visagalio Viešpaties sąmonė. Jūsų kūne patalpintos įvairios tantros čakros.

Instrumentas – tantra reiškia instrumentą. Kam skirtos šios čakros? Žmonės praleidžia daug laiko jas valydami, ištraukdami, pamerkdami į sūrų vandenį, ir vėl padėdami atgal. Tačiau koks tikslas? Turite pamąstyti, koks tikslas. Pagalvokite, kodėl esate čia, užuot užsiėmę rutina. Čakros kelia žmogaus individualią sąmonę – žingsnis po žingsnio, vis aukščiau ir aukščiau, kol ji gali pasiekti paties Visagalio sostą. Toks yra jų tikslas. Tas, kas nenaudoja jų šiam tikslui, yra kaip žmogus, kuris turėdamas „Rolls Royce“, jį išardo, įpila tepalo, surenka atgal, užveda variklį ir niekur nevažiuoja. Matote, jums buvo duotos visos tantros, kad pakeltų jūsų dėmesį iki Absoliutaus Visagalio.

Jums buvo duota visa Sahadža joga, kad pakeltų jūsų dėmesį iki Absoliutaus Visagalio. Dėl šio tikslo jums skirti jūsų draugai. Ir pati Šri Adi Šakti pasirodė priešais jus, kad duotų tai. Be abejonės, Šri Adi Šakti yra Mahamaja. Ką reiškia Mahamaja? Ir kodėl Ji yra Mahamaja? Turite užduoti šiuos esminius klausimus. Kaip bebūtų, Dievas yra Pirmapradis visos Visatos architektas. Jis nieko nedaro be priežasties. Turite tai suprasti.

Jeigu mūsų ribota veikla turi tikslą, tada pamąstykite, koks didingas yra Jo tikslas? Jeigu seniai seniai, daugiau nei prieš 1400 metų, Šri Adi Šankaračarija pasakė žmonėms: „Jūs esate Absoliutas, nėra jokio skirtumo tarp jūsų ir Visagalio Dievo – Advaita“. Tad, jei esate Absoliutas, Atma, negali būti kūrinijos, nebent esate atskirti, ar ne tiesa? Nes, jeigu visada suvokiate, kad esate Atma Tatva, kaip galite būti įsitraukę į kūriniją? Būsite nuolat panirę savo pačių egzistencijos meditacijoje. Turite suprasti šį paprastą faktą. Taigi, Mahamaja buvo reikalinga kūrinijai. Ji buvo reikalinga kūrinijos evoliucijai. Nes Ji augina jus, sukurdama jums spektaklius. Ir tik kai pasiekiate tam tikrą lygį, Ji gali išlaisvinti jus iš viso to – tam, kad pamatytumėte už Majos esantį Absoliutą.

Vienoje iš puranų sakoma: „Šlovinti Devi gali tik tie, kurie yra ir išmintingi, ir drąsūs“. Ir Jos negali šlovinti kvailiai ar bailiai. Tai labai svarbu – mums buvo duotos smegenys. Jos duotos ne tam, kad spręstume gyvenimo smulkmenas, o kad nukreiptume savo kursą Visagalio, Absoliuto link. Ji neketina jūsų penėti šaukštu: po kurio laiko patys turėsite rasti kelią. Priežastis ta, kad, kol to nepadarysite, tol būsite neverti patekti pas Visagalį. Tik tie, kurie pasitelkę savo drąsą ir protą, troškimo energiją, patys gali rasti kelią, yra iš tikrųjų verti patekti pas Jį. Visa tai yra žmonijos evoliucijos dalis. Tam, kad suvoktumėte ir įvertintumėte Visagalį, jums reikalinga sąmonė, kuri geba tai priimti. Maždaug prieš 2 metus Šri Matadži atvyko į Rijadą, ir aš parašiau sanskrito kalba poemą, kurią Jai pateikiau.

O Ji pradėjo ją taisyti, nes poema buvo nebaigta. Vienas iš posmų buvo: „... kaip galiu supilti visa tai į tokius mažus puodelius? “ [...] Nes sąmonė, smegenys, dar nėra tiek išsivysčiusios, kad priimtų spindulius, visą Visagalio spindulių srautą į save. Tad kaip jūs išvystysite smegenis? Šiaip ar taip, smegenys yra Agija čakra. Jūs išvystote smegenis, sukoncentruodami jas į Visagalio Absoliuto prigimtį, apmąstydami ją kiekvieną savo egzistencijos dieną. Tokiu būdu dėmesys pakyla iki to ir smegenyse vystosi nervai. Sahasrara čakros lapeliai taip išsiskleidžia, kad gali priimti Absoliuto ir Jo sąmonės palaiminimą. Šri Adi Šakti yra Jo Šakti. Ji yra energija, dėl kurios viskas vyksta.

Ji yra ta, kuri vysto jūsų smegenis. Tačiau jūs patys turite nukreipti į tai dėmesį. Tai lengva Sahadža jogoje, nes individas dažnai paliekamas vienas, kad galėtų nukreipti dėmesį į smulkmenas. Užsiteršė čakra? Ir kas čia tokio? Blokas gali išnykti per penkias ar dešimt minučių. Tad kam dėl to jaudintis? Žinome, kad blokai juda iš vienos čakros į kitą, kad Kundalini juda iš vienos čakros į kitą. Tad kokia prasmė koncentruoti dėmesį į tai, kas nereikšminga? Praeityje siekti Dievo į šią Žemę atėjo daug didingų ieškotojų.

Kodėl jūs ieškote? Ką reiškia „ieškoti“? Tai reiškia – siekti Dievo. Jie neturėjo Šri Adi Šakti, kad jiems pagelbėtų. Dabar turite Ją priešais save, todėl reikia tuo pasinaudoti. Bandykite ir įsitvirtinkite taške, kuriame yra Absoliutas. Ir nors visi galite būti čia, kolektyve, tačiau santykis tarp jūsų ir Absoliuto turi būti individualus. Ir kai matote Jį, daugiau nebematote nieko. Suprantate? Labai gerai būti kolektyve, labai gerai būti kartu, mėgautis vienas kito draugija, tačiau jūsų tarpusavio santykis turi būti toks, kad skatintų augimą Dieviškumo, Absoliuto link.

Viskas turi būti labai aišku. Esminis Sahadža jogos tikslas yra šis augimas. Pati didžioji Deivė Šri Adi Šakti yra taip atsidavusi mūsų Viešpačiui, jog to neįmanoma apibūdinti žmogiškomis sąvokomis. Visas Visagalio ir Šakti tarpusavio žaidimas yra viena iš didžiausių žmonijos ir kūrinijos paslapčių. O karščiausias Šri Adi Šakti troškimas yra Jos kūrinijos ir Jos vaikų pakilimas iki Visagalio sosto – kaip dovana Jos Viešpačiui. Visai kaip mes, kai įteikiame dovaną Šri Matadži: jeigu tai yra gėlės, išimame blogiausias ir įteikiame tik pačias geriausias, puikiausias. Taigi, kai Šri Adi Šakti įteikia savo Viešpačiui savo kūriniją, viskas dar kruopščiau atrenkama. Ir tik patys idealiausi gali patekti pas Jį. Suprantate? Turite tai suprasti.

Žmonių gyvenimas yra beprasmis, išskyrus tai, kad vaidiname šiame Viešpaties ir Jo Šakti spektaklyje. Visa kūrinija gali būti pašalinta, jeigu neatlieka šios paskirties. Nes tik du dalykai yra realūs Visatoje – tai Viešpats ir Jo Šakti. Visa kita yra nereikšminga ir nesvarbu. Atėjus kūrinijos pabaigai išliks tik šie du dalykai. Taigi, nepriimkite lengvabūdiškai to, kas vyksta. Jūs esate esminės ir neatskiriamos šio spektaklio dalys. Tai yra labai svarbus spektaklis, kuris yra Visatos pagrindas ir vidinė šaknis. Ar kada susimąstėte, kodėl Muladhara čakra turi keturis lapelius? Ką tai reiškia?

Kodėl keturi? Keturi, nes jei apjungsite Viešpatį ir Šakti Sušumna kanale, kur padėtos Jų pėdos, ten rasite keturias pėdas. Štai kodėl tai yra visiškas tyrumas, nes atitinka apjungtas Viešpaties ir Jo Šakti pėdas, o jos skirtos kaip sostas sūnui – Ganėšai – Viešpačiui, Omkarai, sėdėti. Šie dalykai yra labai svarbūs, labai gilūs. Kad dalyvautumei Viešpaties ir Šakti spektaklyje, reikalingas ypatingas tyrumas, ypatinga išmintis ir ypatingas suvokimas apie tai, kas vyksta. Toks ir tik toks yra esminis šios kūrinijos tikslas. Kūrinija sukurta ne tam, kad lygintumėte sarius, kad jaudintumėtės dėl savo skalbėjų. Tai yra visiškai nereikšminga. Jie neišliks nė šimtmečio, ką jau kalbėti apie amžinybę. Taip pat šis organizavimas.

Galite organizuoti iki pamėlynavimo, tačiau, kol nepanorės pats Absoliutas, tol neatsiras dar vieno Sahadža jogo. Jūs matėte tai. Daugelis iš jūsų. Pirmomis dienomis įgijome daug nuostabių patirčių, kai ateidavome į tuščias sales, nepaisant gausios reklamos. Supraskite, jūs nieko nedarote. Atėjęs Viešpats Krišna sakė: „Jūs nieko nedarote. Aš darau viską.“ Taigi, žmogus apsigauna, galvodamas, kad daro. Nedaro. Jis sakė: „Veikite! Turite veikti.

Tačiau veiksmo rezultatus palikite Man.“ Taigi, Jis sako, jog reikia veikti be lūkesčių. O kaip jūs prabusite? Ką darysite? Matote, veikdami visi žinome, kas yra kairė ir dešinė pusė. Veiksmas kyla iš dešinės, prieš tai iš kairės pusės pasitelkus troškimo energiją. Visi puikiai tai žino. O iš kurios čakros kyla veiksmas? Kuri yra veiksmo čakra? Kas atsakys? Kūrybos?

Visi privalote tai žinoti, nes tai – pagrindai. Svadistana. Gerai. Svadistana yra dešinėje, ar ne? O Šudha Ičha [tyras troškimas] yra kairėje. Tad kas yra tiltas tarp Visagalio Dievo troškimo ir veiksmo? Tai – kairė Svadistana čakra. Teisingai? Ir štai kodėl visi „bhutai“ ten sulenda ir tūno – kad atskirtų jūsų veiksmą nuo troškimo. Viskas labai akivaizdu.

Kad ir kur stipriai atakuotų „bhutai“, žinokite, kad ši čakra yra itin svarbi. Suprantate, nors ir esame žmonės, tačiau dėl Dievo malonės esame nušvitusios sielos. Tai reiškia, kad mumyse patalpina visa, tik sumažinta Visatos tantra. Šri Matadži tai padarė ir pasakė: „Aš patalpinau jus čia. O ką dabar su savimi veiksite – jūsų pačių reikalas.“ Tad kaip Visatos Šudha Ičha... Ar visi žino, kokia Šudha Ičha reikšmė? Šudha Ičha yra tyras Visatos troškimas. O kas yra tyras Visatos troškimas? Tyras Visatos troškimas yra Dievas, paties Visagalio Dievo troškimas. Jis teka Visatos Ida Nadi [kairiuoju kanalu], o jį perneša Deivė Šri Mahakali, kad pasiektų ir įsilietų į Kundalini energiją. Taigi, jis teka arba gali tekėti jūsų kaire puse, jei to trokštate.

Kad paskatintų jūsų veiksmus. Supraskite, kol nesate jungtyje, tol jūsų veiksmai yra beprasmiai. Tai – tarsi skruzdėlės, lakstančios aplink ir nesuvokiančios, ką daro. Tad pirmiausia turite savyje įtvirtinti tyrą troškimą. Leiskite jam tekėti jūsų Ida Nadi. Kaip tai padaryti? Tai – labai paprasta. Melskitės Šri Matadži ir sakykite: „Tu esi Visatos Šudha Ičha ir aš lenkiuosi Tau.“ Jeigu taip padarysite – pasimelsite Jai, Ji taip galingai tekės jūsų Ida Nadi, kad įveiks bet ką, kas bus jūsų kairėje Svadistana čakroje, ir pertekės į dešinę – tam, kad paskatintų jūsų veiksmus. Dešinė pusė neužsiblokuos, jei bus stipri kairė. Suprantate?

Taigi, tai yra pirmas etapas. Jeigu atsiduosite Šudha Ičha, jums daugiau nieko nereikės daryti, Šudha Ičha tekės per visas jūsų čakras, galop įveiks visas kliūtis, esančias jūsų smegenyse, ir užlies šviesa bei nektaru kiekvieną nervinį pluoštelį ir ląstelę jūsų smegenyse. Taip pasikeis visa jūsų sąmonė ir suvokimas. Kai tai pasikeis, tada jūsų suvokimas prisipildys Absoliuto suvokimo. Kai jis prisipildys Absoliuto suvokimo, jūs aiškiai pamatysite Šri Matadži – kas Ji yra ir, kad Ji yra paties Visagalio Dievo Šakti. Mes nebesakysime: „Šri Matadži padarė tą, Šri Matadži padarė aną“, – žinote, apie visą tą Mają ir spektaklį. Kai kurie žmonės vieną akimirką jaučiasi siaubingai, o kitą – jau laimingi. Visa tai yra nesąmonė. Būdami tvirti vidumi, jūs išliksite visiškai stabilūs savo Tėvų akivaizdoje, Visagalio akivaizdoje. Nesikeisite kasdien.

Neabejosite savimi. Negalite tapti Nirvikalpa, kol to nežinote. Nes Nirvikalpa – tai ne tiesiog abejojimas Dievu ar Šri Matadži. Lengva taip nesielgti. Tai – ne abejojimas savimi kaip Jų tęsiniu. Nes, kaip Šri Matadži yra pasakiusi, Ji kiekvieną pavertė savo kūno dalimi. Taigi, tam tikra prasme, abejoti savimi – tai abejoti Ja. Žmonės vengia pripažinti, kas buvo padaryta, jiems gavus Realizaciją Sahadža jogoje. Jie nenori matyti, kad tapo paties Visagalio Dievo kūno dalele, ta prasme – Jo Šakti. Nes tai reiškia, kad nebegalite elgtis taip, kaip seniau.

Negalite būti prisirišę prie tų pačių senų dalykų, prie kurių buvote prisirišę. Turite keistis. Ar esate pasiruošę? Gerai. Būtent to žmonės nesupranta. Tai yra Sahadža jogos vengimas, bėgimas nuo jos. Sahadža jogos esmė – faktas, kad žmonės buvo [...], buvo pasirinkti, jiems buvo duota Realizacija ir jie tapo Dieviškojo kūno dalele, taip jiems suteikta galimybė pasiekti aukštesnį sąmoningumo lygį, kad pasiektų Dievo Realizaciją. Štai taip. Tai – labai paprasta. Visa kita tėra laiko švaistymas.

Turime suvokti, kad nors ir esame Sahadža jogai, mes nevaldome Visatos, Visata nėra mums pavaldi: ją dėl mūsų valdo Visagalis Dievas. Ir ji yra pavaldi Visagaliui Dievui. Mes negalime nuspręsti, kad kažkas turi įvykti, pavyzdžiui, kad ateis 20 ieškotojų kitą savaitę. Taip nebus. Dievas nuspręs, kiek žmonių Jis trokšta, kur ir kada, o jums tereikia būti instrumentais. Nė vienas iš mūsų negalime nė trupučio pakeisti Visatos. Nebent tai darome, [būdami] ant Visagalio sukeltos bangos keteros, ir dirbame kaip instrumentai. Sidha jogų, skraidžiusių ant debesų ir transformavusių kalnus bei svaidžiusių žaibus, dienos jau seniai praėjo, kaip matote. Tai buvo skirta dešinio kanalo žmonėms. Tiems, kurie norėjo viską daryti patys.

Tačiau mes – ne tokie. Mes esame Deivės kūno dalys. Ir kiekvienas iš mūsų turi būti kaip nervinė ląstelė. Kai smegenys sako mums, ką daryti, turime tai ir padaryti. Taip visi esame kolektyviški. Tai yra tikrasis kolektyviškumas. Ir jei suvoktume, kad kiekvienas esame Deivės smegenų nervinė ląstelė, neatsiejama nuo viso Jos kūno, tada išnyksta visos ribos tarp tautų ir to, kas atskiria Sahadža jogus. Visi suvokiame, kad esame vienis, tas pats, kad kiekvienas esame individas ir kiekvienas turime individualų santykį su Visagaliu. Ir išnyksta įvairūs klaidingi susitapatinimai. Dabar kalbame bendra kalba, nėra abejonių, tai – tikra.

Tai yra bendra vibracijų kalba. Nežinote kaip, tačiau būdami čia susikalbate su kitakalbiais žmonėmis. Iš tikrųjų tai – taip paprasta. Taigi, labai trokštu, kad šios paskaitos metu suvoktumėte, kas suteikiama Sahadža jogoje, ką atliko beribė Didingoji Deivė ir ir kokiu tikslu. Tad nešvaistykite nei laiko, nei energijos niekam kitam. Nėra nieko didingesnio. O kadangi pati Deivė yra visagalė, aukščiau laiko, aukščiau visko, tai ir jūsų sąmonė turi būti tokia, kad galėtų suprasti ir susijungti su šia [aukštesne] sąmone. Be abejo, galite susijungti su Ja šioje sąmonėje ir matyti dalykus taip, kaip Ji mato. Tačiau tam reikia paruošti savo smegenis. Būtent tai ir reikia daryti.

O visa kita iš tikrųjų nėra svarbu. Tame lygyje nebesvarbi laiko tėkmė. Tame lygyje nesvarbu, ar vyksta stebuklai, nes neegzistuoja pati stebuklo sąvoka. Viskas kyla iš Absoliuto troškimo. Kas sukuria taisykles, kurios atskiria stebuklą nuo ne stebuklo? Žmonės, o ne Dievas. Dievui nėra tokio dalyko kaip stebuklas. Jis gali viską. Taigi, noriu pasakyti: pakylėkite savo sąmonę aukščiau, įtvirtinkite aukštesniame lygyje, išlaikykite ją ten. Kad iš tikrųjų pamatytumėte, kas vyksta.

Ir, nepaisant visko, kas buvo suteikta, nebesukite tais pačiais ratais, žemesnės [sąmonės] ratais, kuriuose buvote prieš Realizaciją. Tai – itin svarbu. Tai yra taip svarbu, jog net nežinau, kaip išreikšti. Dirbkite, kad sustiprintumėte smegenų struktūrą bei tūrį ir taip galėtumėte suvokti, kas yra Absoliutas. Nežinau, ar turiu dar ką pridėti. Atsimenu, kaip prieš daug metų pirmą kartą sutikau Šri Matadži, ten buvo Greguaras, ten šoko daug kitų vaikinų, šokinėjo aplink mane. Atsimenu vieną ankstų rytą, po nakvynės su Ja bute, Londone: aš kalbėjau su Ja, o Ji pasakė... Matote, mes kalbėjome apie Mają. Ir pasakiau: „Motina, norėčiau pakilti virš Majos.“ O Ji atsakė – tai buvo prieš maždaug septynerius ar aštuonerius metus, Ji pasakė man: „Vieną dieną tau pavyks, pasivysi Mane.“ Ji pasakė: „Tu pavysi Mane.“ Noriu pasakyti, jog būtent to visi turėtume siekti. Pabandykite pakilti aukščiau. O pakylate, kai galite paliesti Absoliuto pėdas.

Absoliutas yra kaip kalno viršūnė, kuri yra iškilusi virš debesų. Negalite pakilti virš debesų, kol nepasiekėte kalno viršūnės. Taigi, negalite pakilti virš Majos, tai yra neįmanoma, kol jūsų sąmonė nepalietė Absoliuto pėdų. Nes virš Majos nėra nieko kito, tik Absoliutas, Atma Tatva. Žinote, Atma Tatva yra Visagalio Dievo Širdyje ir kyla aukštyn, kad šoktų Sahasrara čakroje kaip Sadašiva. Taigi, širdis yra labai svarbus organas. Radžabhai pasakė, kad Šri Matadži, duodama jam Realizaciją, pasakė: „Jūs, jauni vyrai, esate kietaširdžiai.“ Tam tikra prasme Ji buvo teisi. Dauguma žmonių yra kietaširdžiai. Nebūtinai dėl savo kaltės. Tai gali būti jų patirčių šiame pasaulyje pasekmė.

Tačiau širdis turi būti kaip lotosas. Nežinau, kas iš jūsų esate lietę lotosą. Jo žiedlapiai yra švelnūs kaip šilkas. Žmogaus širdis turi būti tokia pati švelni. Matote, gavome savo Realizaciją, nepaisant visko, ką esame padarę. Dėl Visagalio Dievo malonės, Jo atjautos, neaprėpiamos atjautos, neaprėpiamos meilės žmonijai – savo vaikams, ir Jo Šakti dėka, Jis suteikė visa tai. Jis sako: „Pamirškite viską, pamirškite, pamirškite. Atleiskite. Matote, Aš atleidžiu jiems. Atleidžiu jiems.“ Taip ir mes turime priimti visą žmoniją savo širdyje.

Kai kartą Kristaus mokinys, regis, Petras atėjo pas Kristų ir paklausė: „Kaip dažnai turėčiau atleisti savo broliams? Ar septynis kartus?“ Ir Jis sakė: „Ne, septyniasdešimt kartų po septynis.“ Jis turėjo omenyje begalybę kartų. Mano manymu, negali būti geras Sahadža jogas, jeigu nesi malonus ir švelnus. Malonus ir švelnus nereiškia silpnas. Tai reiškia būti švelniam, bandyti palaikyti kitą žmogų nuoširdžiai, rūpintis tuo, ką Šri Matadži vieną kartą paskaitoje įvardijo kaip „rūpintis jo hita [gerove]“. Pasistenkite pamatyti, ką gero galima dėl jo padaryti, kaip sumaniai veikti, kad jis pakiltų. Tai reiškia pakilti virš savęs. Kai kas nors yra grubus jums, ar jis iš tiesų grubus jumis? Jeigu esate Atma, kaip jis gali būti grubus jums? Jeigu esate Atma, galite atlaikyti viską.

Ir, nepaisant to, pasistengti ir išspręsti. Viena, ko tikrai nereikėtų ignoruoti – tai yra pačios Deivės įžeidimo. Dėl to mes turime būti stiprūs ir tvirti. Tačiau tai nereiškia, kad patys turėtume vykdyti teisingumą. Teisingumas priklauso Visagaliui, ne mums. Kristus taip pat sakė: „Neteiskite, kad ir jūsų neteistų.“ Labai aiškiai pasakė, kad neturime teisės teisti kitų. Pabaigoje nesėdėsime ten ir nerašysime, kas turi eiti į Pragarą, o kas turi eiti į Rojų. Tai bus padarys kažkas kitas. Taigi, negalime teisti. Palikime Dievui teisimą, o sau – valios vykdymą.

Negalime sau prisiimti tokių Visagalio savybių kaip teisingumas, teisimas, nuosprendis, planavimas. Jos priklauso Jam. Mes tik vykdome. Tačiau, kai esame geri kitam žmogui, bet kuriam gyvam padarui, judančiam savo dharmos kontekste šiame pasaulyje, mes pradžiuginame Viešpatį. Tuo nenoriu pasakyti, kad turite vaikščioti kaip džainistai, bandydami saugoti vabzdžius, nes vabzdžių dharma – tai būti sutraiškytiems žmogaus pėdos. Abu buvome taip sukurti, kad tai... Tai yra neišvengiama paprasto gyvenimo pasekmė. Matote, netampama pamišėliais. Turime valgyti vištieną, ir tai nereiškia, kad nežudote vištos, nes norite būti jai geri. Turime gyventi savo ribose. Tačiau šiame pasaulyje nėra vietos beprasmiam žiaurumui.

Viešpats nėra žiaurus. Ir jeigu įsisaviname Jo esmę ir Jo prigimtį, turime būti kaip Jis. Taigi, žinutė, kurią noriu jums perduoti, yra ta, kad nepaisant visos didybės, kuri gaubia Deivę (taip ir privalo būti, nes Ji galop yra Šri Adi Šakti), nepamirškite, kad pats karščiausias troškimas mūsų širdyje, Šudha Ičha, yra pakelti jus iki Jos Viešpačio kaip dovaną, vertą Jo. Ir visame šiame spektaklyje Ji nuolat bando savo veiksmais atvesti jus iki to taško. Sakau jums, šioje Visatoje nėra nieko, dėl ko būtų verta jaudintis, išskyrus šį faktą. Jeigu mylite savo Motiną, stenkitės būti verti to, kad Ji įteiktų jus savo Karaliui. Ir jeigu mylite savo Tėvą, stenkitės būti verti to, kad būtumėte įteikti Jam. Ir jeigu mylite Juos abu, tada tai būtinai įvyks, nes Jų meilė užlies jūsų širdį, ir abi širdys susilies, o jums nieko nereikia daryti, tik augti. Gyvenkite, vadovaudamiesi širdimi, o ne smegenimis, t. y. ne savo ego, superego ar klausinėjant, kokie yra vidiniai širdies troškimai. Neklausinėkite jų.

Negalite to klausinėti. Jie yra virš logikos. Gyvenkite savo širdimi. Atverta širdis leis pasiekti tokį pasitenkinimą šiuo gyvenimu, jog ant nieko nebepyksite. Nuolat būsite tokie laimingi, jog jūsų Tėvai lengvai kilstels jus į tą lygį, į kurį jums lemta pakilti nuo pat jūsų sukūrimo akimirkos. Tai viskas, ką turėjau pasakyti. Džei Šri Matadži.