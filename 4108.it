2024/10 SOTTOTITOLI, TRADUZIONE VERIFICATA

Navaratri Puja, Cabella Ligure (Italia), 8 Ottobre 2000.

Oggi adoreremo la Devi, chiamata Amba e con molti altri nomi. Lei è l’energia finale, l’energia residuale, diciamo. Dopo aver compiuto ogni cosa, diviene la Kundalini e si deposita nel vostro osso triangolare. Questo è il chakra del Muladhar.

Ma in realtà si esprime maggiormente nel lato sinistro perché lì è prettamente Amba.

Il lato sinistro è molto, molto importante per tutti gli esseri umani. Senza il lato sinistro non potete equilibrarvi, tanto per cominciare.

E si dice sia Lei a conferirvi la vera personalità di un sahaja yogi.

Vale a dire che se il vostro lato sinistro è debole dovete venerarla e chiederle: “Ti prego, arricchisci il nostro lato sinistro”. Potenziando il vostro lato sinistro, Lei, la Consolatrice, cosa fa? Cosa vi dà?

Come prima cosa, vi concede il riposo. Si dice che Lei vi faccia riposare, cioè vi faccia dormire. Se pensate troppo al futuro e tendete a pianificarlo esageratamente, avete dei problemi.

Ma la cosa migliore è se riuscite a dormire: è un grande conforto, vi è di grande conforto poter dormire e prendervi un po’ di riposo.

Senza di Lei non potete dormire, se Lei è assente  non potete dormire. Il sonno è una importantissima funzione dell’organismo, ed è espletata dal lato sinistro. Per questo la veneriamo: perché ci conceda il riposo.

È Lei che vi dà la pace. È lei che vi crea anche le illusioni, chiamate bhranti.

Lei vi dona ogni talento artistico, vi protegge.

Ma questo suo aspetto di creare le illusioni è molto, molto importante.

Lei infatti crea le illusioni per le persone che sono contro il Divino, che tentano di allontanarsi dalla realtà. Quindi vi separa da loro, perché voi conoscete la realtà; e Lei crea illusioni per tutti coloro che disturbano o cercano di distruggere la sua opera.

Lei risiede in noi come Kundalini. Possiamo dunque dire che un suo aspetto è la Kundalini mentre l’altra sua parte è quella che risiede nel lato sinistro.

Lei risiede su sette livelli.

Quando iniziate a gioire di Lei al primo livello, manifesta tutte le qualità che vi sono state descritte.

Lei è, cioè, la pace, è Colei che vi dà amore, che crea per voi tutte le cose belle.

Lei è la Madre, e ciò che si aspetta da voi è che gioiate della sua protezione, gioiate del suo amore e che rimaniate sempre sotto la sua totale protezione. Questa è una parte molto importante del suo lavoro.

L’altra è che Lei è la Kundalini.

Anche Lei agisce su sette livelli. Si muove su sette livelli in senso orizzontale diciamo, e si muove su sette livelli verso l’alto. E a tutti questi sette livelli, su entrambi i lati, Lei svolge per noi un lavoro incredibile.

È questo il modo in cui ci protegge attraverso questi sette livelli: quando iniziate a spostarvi sul lato sinistro, ci sono sette deità che tentano di riportarvi alla normalità. I loro nomi sono Shankhini, Dakini ed altri. E in questa maniera cercate di tornare alle condizioni normali.

Per esempio, molte malattie psicosomatiche quali il cancro e tante altre che ci colpiscono – “psicosomatico” significa di origine fisica ed anche emotiva - insorgono dal lato sinistro.

A volte siete troppo sul lato destro e poi, improvvisamente, venite scaraventati sul lato sinistro. E allora si ha un movimento pendolare nel quale potete arrivare a qualsiasi estremo.

Ma, sul lato sinistro, ci sono sette poteri che vi proteggono dal contrarre queste malattie, riducendone anche l’intensità.

Allo stesso tempo, dunque, Lei vi dà la pace, vi assiste, vi protegge e vi preserva dalle malattie psicosomatiche.

È un’entità molto potente e, se non ci fosse, non so cosa sarebbe accaduto.

Quindi dovremmo venerarla dentro noi stessi. Dovremmo rispettarla e capirla.

Lei è vostra Madre. Come Kundalini, Lei è la vostra Madre individuale.

È Lei, Amba, che vi dà la seconda nascita e, in quanto Dea del lato sinistro, vi fornisce un ottimo supporto nella vostra ascesa. Un ottimo supporto alla vostra ascesa. Senza di Lei non riuscireste ad equilibrarvi.

A volte si va troppo oltre, quando ci si sposta esageratamente sul lato destro; allora si contraggono malattie molto strane. Si possono subire attacchi di cuore, paralisi. Inoltre, il lato destro si paralizza completamente, non si può camminare, non ci si può alzare. Questo è dovuto ad uno spostamento eccessivo sul lato destro.

A quel punto è Lei che provoca in voi il pentimento, è Lei che vi suggerisce di rinunciare al lato destro e di spostarvi più sul sinistro.

Questo però non significa che curare il lato destro utilizzando il lato sinistro sia la cosa giusta.

Ad esempio, una persona molto arrogante, piena di ego, potrebbe diventare molto docile e si potrebbe credere che sia guarita; invece no, è sul lato sinistro. Sebbene sia diventata docile non è ancora normale, è ancora in pessime condizioni perché è sul lato sinistro.

Dal lato sinistro derivano numerose malattie quali la schizofrenia; al livello superiore di questo “gruppo”... (Shri Mataji sembra correggersi) di questo lato, questi stessi sette centri agiscono per crearvi problemi molto seri. Uno di questi è la schizofrenia. Essa può essere curata, può essere curata se riuscite a portare il malato al centro.

E potete farlo mediante il risveglio della Kundalini.

C’è poi chi diventa pazzo, squilibrato. Ma tutti i problemi di lato destro scompaiono. Le persone si sono spostate sul lato sinistro non hanno problemi di fegato.

Potrebbero avere il fegato ingrossato, ma non avranno un fegato iperattivo. Non avranno altri sintomi come asma, attacchi di cuore; loro non  possono avere attacchi di cuore. Li faranno venire agli altri, ma loro non li avranno.

Dunque, questi repentini movimenti della vostra attenzione verso il lato sinistro sono controllati in continuazione da queste sette Entità, o Dee, che si prendono cura di voi. Se però continuate...

Supponiamo che andiate da falsi guru. Cosa fanno i falsi guru? Vi spingono sul lato sinistro. Vi daranno un nome, qualche nome (da ripetere), potrebbe essere un nome di un servitore, o di qualcuno che hanno catturato e di cui si servono per possedere altri.

Questo è il tantrismo, mediante il quale certi soggetti prendono possesso degli spiriti dei morti e li usano per adescarvi.

Così, quando tendete a spingervi nel lato sinistro in qualsiasi modo – può accadere se vi preoccupate troppo, se vi sentite molto dispiaciuti per qualcosa o se vi disperate, piangete, qualunque cosa - i vostri problemi di lato destro scompaiono: è per questo che lo fate. Però si va troppo oltre.

Se i problemi di lato destro vengono curati (in questo modo), avrete (però) problemi di lato sinistro che sono molto più pericolosi. Vi ho parlato di tutti i tipi di malattie psicosomatiche, non voglio darvene la lista per (non) spaventarvi, ma provengono tutte dal lato sinistro.

Dal momento che il lato destro in un certo senso viene curato completamente, come si dice, la gente pensa che sia un’ottima idea farsi possedere da qualche spirito. Ciò che fanno quindi i falsi guru è sottomettere questi spiriti di morti. Come? Ebbene, loro sanno come farlo, non è necessario che ve lo dica, poiché voi non lo farete. Loro lo sottomettono (lo spirito di un defunto), e a voi dicono: “Ripeti questo nome”. E voi vi mettete a ripetere il nome di... Dio sa cosa.

Non vi dicono di ripetere il nome di una incarnazione, ma dicono, per esempio: “Ripeti il nome Rama”. Il nome di Rama non deve essere detto così. Si deve dire: Shri Rama, Shri Krishna, Shri Mataji. Costoro non mettono mai Shri, vi dicono soltanto di ripetere un certo nome. E con questi nomi ciò che accade è che andate sul lato sinistro, perché questi spiriti di morti vi catturano.

Esistono anime morte di lato sinistro e anime morte di lato destro. Se sono di lato destro, si tratta di personalità molto ambiziose e tentano di catturarvi. È una spiegazione davvero terrificante di tutto il fenomeno.

Se, quando vi catturano, vi spostate sul lato destro, acquisite tutte le caratteristiche del lato destro. Non siete (più) normali: a volte vi accorgete di vagare da qualche parte per aria, o di aver visto qualcosa che normalmente non vedreste.

Una volta sono venuti ad incontrarmi due americani, dei giornalisti. Chiesi loro: “Per quale motivo siete qui?”. Risposero: “Madre, ci faccia diventare come Harishchandra”. C’era un tipo di nome Harishchandra che era un giornalista.

Io chiesi: “Come lui?”. Costui infatti soleva compiere viaggi astrali e si procurava così le notizie. Diceva ad esempio cosa stava accadendo in qualche quartiere (parla a lato con qualcuno: “Va bene”) – in qualche zona di Bombay, per esempio sulla spiaggia di Juhu.

Un giorno, sul giornale, venne fuori una cosa accaduta sulla spiaggia di Juhu, e il nome del corrispondente era il signor Harishchandra. “Come mai Harishchandra vi ha fatto il mio nome? Io l’ho curato, perché voi volete finire nei suoi stessi guai?”. “Vogliamo fare questi viaggi astrali”. Gli americani! “E perché?”. “Perché siamo giornalisti e vogliamo essere informati di tutto, perciò desideriamo viaggiare dappertutto”. Risposi: “Io non faccio queste cose. Se fate viaggi astrali, posso certamente ridurli (i viaggi)”.

Tutti questi guru sono diventati anche maestri di quest’arte dei viaggi astrali, mediante il controllo di spiriti di morti che erano stati di lato destro.

Gli spiriti di lato destro sono molto ambiziosi. Effettuano guarigioni e predizioni di ogni genere perché sono proiettati nel futuro.

A volte sanno, a volte non sanno, ma proviene tutto da una fonte sbagliata.

Quindi, cadere in questa trappola non è una gran bella cosa. Se qualcuno è posseduto in questo modo si metterà a fare cose sbagliate di ogni genere, cercherà di impadronirsi della vostra casa, del vostro denaro, di ingannarvi, di fuggire con vostra moglie. Tutte cose completamente sbagliate. Questo perché così l’influenza del lato destro viene molto potenziata.

Esistono anche delle droghe come l’LSD che, se prese, vi spingono sul lato destro e allora si cominciano a vedere dei colori; e la gente crede che sia una gran cosa vedere i colori perché normalmente non si vedono.

Non capiscono cosa c’è di fondamentalmente sbagliato in queste cose. Ma quel che essenzialmente non va, è che un bhut, una specie di spirito, molto di lato destro, è penetrato in loro e sta cercando di esprimersi.

I bhut di lato sinistro sono molto diversi. Sono subdoli. E vi inducono ad avere atteggiamenti meschini. Possono anche manipolare una persona e indurla a dire bugie di qualsiasi portata. Questa racconterà bugie e poi cercherà di sottrarvi di nascosto del denaro o qualsiasi altra cosa abbiate.

Avviene tutto in modo furtivo, nulla apertamente. E lo si fa senza neppure rendersene conto. Comunque, tutte le persone di questo tipo sono maggiormente interessate ad ottenere qualche vantaggio molto materiale, che sia di lato destro o di lato sinistro. Accadono molte cose, ad esempio il fondamentalismo.

Se siete dei fondamentalisti, i bhut prendono il controllo e cercano di dominarvi. Cercano di insegnarvi ad uccidere chi non appartiene alla vostra religione o alla vostra fazione. Infondono idee e combattono, si azzuffano e uccidono.

Ma (nei luoghi in cui agiscono queste persone) la Madre Terra o il mare, tutti, ciascuno degli elementi può provocare distruzione.

In tali luoghi vedrete verificarsi terribili terremoti che li distruggeranno. Oppure potrebbe scatenarsi un uragano che li distruggerà.

Certo, con loro periranno anche alcune persone innocenti. Qualsiasi comportamento sbagliato possiate avere, viene corretto da tutti questi cinque elementi.

In India avevamo una località chiamata Latur dove la gente aveva l’abitudine di bere, bere e bere. Una volta andarono a bere dopo avere immerso nel mare una statua di Shri Ganesha: è una nostra usanza immergerla nel mare dopo tre, sette o dieci giorni.

Al ritorno erano andati a bere, dopodiché, completamente ubriachi, ancora cantavano le lodi di Shri Ganesha e dicevano cose sconce di ogni tipo, profane, oscene, molto offensive per soddisfare il loro desiderio di essere disgustosi, depravati.

E, d’improvviso, arrivò un terremoto e tutti quelli che stavano danzando vennero inghiottiti dalla Madre Terra e perirono.

Laggiù noi avevamo un centro che, sorprendentemente, non venne toccato. A circa cento metri da lì si era creato un cerchio tutto intorno, per cui nessuno poteva uscire e tutti erano sbalorditi da come questo centro non fosse stato assolutamente toccato.

Questo è il potere della Dea. Allo stesso tempo, quando vede che certa gente negativa viene per tormentare o creare problemi, è la Dea che salva il giusto tipo di persone. Come sapete, normalmente per ogni brava persona ce ne saranno sempre cento cattive ad opprimerla.

E questa persona si sente perduta, ma, a quel punto, la Dea viene in suo aiuto e la salva dalle molestie delle forze negative.

Questa vostra Madre combatte ogni tipo di forza negativa. Come vi ho detto possono essere dei beoni, gente che beve. E Lei si mette a distruggerli.

Ad un livello più basso distrugge il loro fegato, ad un livello più alto distrugge la loro famiglia, il loro denaro. Non ho mai sentito, da nessuna parte, di una statua eretta ad un ubriacone, mai!

Neanche dove bere è di moda, dove è una specie di culto quotidiano, non l’ho mai visto da nessuna parte. Com’è che nessuno ha mai eretto una statua ad un ubriacone? Sarebbe ‘divertente’ mostrarlo. E invece no, perché la saggezza prevale, e la gente capisce quando una forza è distruttiva.

Si può venire posseduti da qualsiasi idea di questo tipo. Guardate Hitler. Gli venne l’idea di essere un monarca assoluto e di avere ogni diritto di sterminare gli ebrei. E lo faceva, ne sterminò tantissimi. Ma alla fine è accaduto questo: lui usava la svastica, che è il simbolo di Shri Ganesha, per combattere.

Fortunatamente, però, accadde che la Madre si introdusse nella sua mente e, in questo modo, egli perse – questa è bhranti, l’illusione - perse il potere di usare l’energia di Ganesha.

Egli usava una mascherina per riprodurre la svastica e la seconda riproduzione venne in senso antiorario, quello della distruzione. Così stampò l’altro tipo di svastica.

Di conseguenza venne distrutto.

Questo è l’aspetto di bhranti. Lei penetra nella vostra mente e vi immerge in bhranti, cioè nell’illusione, e commettete degli errori.

Se questo non fosse accaduto, a quest’ora tanta gente sarebbe stata sterminata.

Lei penetra nella mente delle persone che cercano di distruggere gli esseri umani, che cercano di distruggere tutto, e inculca in loro idee che le portano alla morte o all’autodistruzione.

Ecco perché è scritto che Lei è bhranti dentro di noi. Lei crea in noi una illusione tale che chiunque cerchi di nuocere, di creare problemi, di essere distruttivo, viene a sua volta distrutto.

Può insinuare idee di ogni tipo, ed è così che nel mondo sono sopravvissute tante persone. Diversamente ne sarebbero state sterminate tantissime e avrebbe trionfato il regno di Satana.

Ma questa Dea è Colei che ci salva.

Si dice che abbia ucciso molti demoni in senso simbolico. Ma lo ha fatto veramente, non li ha uccisi in senso simbolico. Erano schiere di demoni. Anche oggi vivono persone demoniache e saranno tutte non solo uccise, ma distrutte per sempre.

In Russia ho visto - l’ho visto in molti Paesi - che tutte quelle persone che una volta erano considerate come deità, sono finite.

Accade in ogni Paese. Ovunque siano, le persone dedite al male vengono smascherate e la gente non vuole vedere neppure le loro fotografie.

Si sono sbarazzati delle loro statue. Tutto questo accade perché questa Dea è Colei che crea l’illusione nella gente.

Supponiamo che ci sia una persona veramente demoniaca, che abbia l’intenzione di distruggere tutti: le persone sagge capiranno, ma chi non lo è la seguirà e verrà distrutta insieme a lei.

In questo modo migliaia di persone sono state annientate. Perché non hanno colto il punto. Non sono riusciti a capire cosa è giusto e cosa è sbagliato.

Anche i concetti di giusto e di sbagliato vengono assolutamente confusi da Lei, così che i tipi negativi possano essere distrutti. Non li vogliamo su questa terra. Tutti quelli che creano problemi, che sono distruttivi, polemici, saranno tutti annientati. Ma si distruggeranno da soli. Non è necessario che lo faccia la Dea.

Una cosa che mi chiedono in molti è: “Perché si dice Bhranti rupena samsthita? Perché Lei esiste come illusione?”.

Il motivo è che il vostro potere di discernimento viene sfidato. Ma se siete sahaja yogi, veri sahaja yogi, potete sentire sulla punta delle dita se la persona che seguite è buona o cattiva, e potete avvertire anche gli altri.

Tanti ricercatori purtroppo sono stati distrutti così: sono arrivati dei falsi guru e loro li hanno seguiti. Erano guru stupidi, assolutamente stupidi, ma sono stati stupidi anche loro. Non so perché li abbiano seguiti.

Era talmente evidente che questi guru avevano interesse solo per le Rolls Royce e cose del genere. Li ho visti, così pazzi da non poterne uscire.

Ormai ci sono persone che seguono falsi guru di ogni genere.

Uno di essi piace molto agli indiani che risiedono all’estero, ma non altrettanto in India.

Così seguono Babaji. Bene. Questo Babaji è uno che prende denaro, lo ruba, ruba gioielli, fa di tutto.

Ma a loro non importa. Qualsiasi cosa lui faccia, (per loro) va bene. Questo Babaji deve essere annientato. Ma il vantaggio di avere questo Babaji è che tutte le persone stupide sulla terra, che non hanno discernimento e cadono nella trappola di questo Babaji saranno annientate. Avranno attacchi di cuore, diverranno cieche, contrarranno il cancro, avranno problemi di ogni tipo e saranno distrutte.

Ma è sorprendente come gli esseri umani, pur vedendo una persona distrutta da un Babaji qualunque, o da una qualche guru donna, nonostante ne venga uccisa, anche loro proseguano comunque nella stessa direzione.

È sorprendente come gli esseri umani non si accorgano che la persona viene distrutta.

Vi ho parlato molte volte, per esempio, delle persone che vanno al pub. Si vede gente che, uscita dal pub, cade a terra, eppure le persone fanno la fila per entrare, uscire e cadere. È davvero sorprendente, non vi pare? Non hanno cervello. Perché vogliono andare al pub nonostante abbiano già visto qualcuno crollare a terra? Eppure lo fanno!

Questo è l’Ultimo Giudizio, come vi ho detto, e in questo periodo dovete vedere cosa accade alle persone che hanno seguito metodi sbagliati o “l’aiuto” di alcuni di questi guru.

È molto evidente, se volete vederlo, molto chiaro, il modo in cui si stanno distruggendo.

“In ogni caso - dicono - in ogni caso dobbiamo morire, quindi perché non andare al pub?”. Ma che senso ha? Adducono argomenti del genere, così stupidi, come se non avessero cervello, nessuna intelligenza per capire che nessuno ha aiutato a rialzarsi chi è entrato, è uscito ed è caduto a terra (ubriaco). E ci vanno.

Dicono che sia stato Cristo, che sia stato Lui a dare il vino alla gente. No, no, non è possibile, Egli è perfetto. Egli non diede il vino, diede soltanto del normalissimo succo d’uva. Come si può fare il vino in un secondo, si può forse? Ma è così che lo spiegano; tutte le cose sbagliate sono spiegate dalla loro stupida “intelligenza”, e si avviano verso la distruzione.

E adesso, nel Kali Yuga, la distruzione agisce a grande velocità. Perché? Perché la gente ha perso il discernimento. Non hanno più discriminazione, e l’hanno perduta in molti, non in pochi. È una moda quella di non avere discernimento. Ho chiesto: “Perché fanno così?”. “Madre, è una moda”.

Qualsiasi stupidaggine è una moda. Vi abbandonate a queste stupidaggini e poi vi trovate nei guai. Al giorno d’oggi, naturalmente, esiste una moda per cui le donne, l’ho visto specialmente in America, vogliono indossare soltanto vestiti che lasciano le spalle scoperte. E così i due chakra all’altezza delle spalle restano esposti.

Sono chakra molto importanti, dovrebbero essere sempre coperti, non dovreste indossare neanche mai abiti senza maniche. Tutti gli altri chakra, all’infuori dell’Agnya che proteggiamo comunque con il kumkum, li copriamo.

Così facendo potete contrarre molti disturbi: può venirvi la sinusite, iniziare con la sinusite. Potete avere problemi agli occhi, potete avere una paralisi ad entrambe le mani; potete contrarre anche il morbo di Parkinson. Possono insorgere malattie di ogni tipo perché si tratta di due chakra molto importanti. Uno è Shri chakra, sul lato destro, l’altro è Lalita chakra, sul lato sinistro.

Non dovreste mai, mai esporre questi chakra, e nemmeno le ginocchia. Invece al giorno d’oggi è di moda mostrare le ginocchia. Non so, non riesco a capire che logica ci sia dietro. Cosa c’è nelle ginocchia? Perché la gente vuole vedere le ginocchia degli altri? Proprio non lo capisco. Non c’è alcuna logica! È una cosa insensata!

Inizialmente non lo capivo, ma ora ho capito che vogliono attrarre gli uomini! Se gli uomini sono attratti dalle vostre ginocchia, che razza di uomini devono essere? (Risate) Proprio non capisco uomini del genere! (Ancora risate) Gli uomini saranno completamente vestiti, mentre le donne esibiranno i due Nabhi (indica le ginocchia, ndt) e questi due chakra così importanti. Questa è la moda.

Domani nascerà la moda di radersi i capelli e tutti si raderanno. Come un gregge di pecore che non capisce, si adeguano all’usanza ‘collettiva’.

C’è una moda e questa è, effettivamente, collettiva, ed è così che distrugge completamente il buon senso. Sono cose incomprensibili alle quali si assiste ogni giorno.

Ho visto che persino le donne indiane residenti all’estero cercano di copiare le mode, anche loro espongono questi due chakra e poi hanno dei problemi. È davvero sorprendente. In India, almeno, non è considerato di buon auspicio vedere una donna così. Ma dopo essersi trasferite all’estero hanno imparato la “grande” conoscenza di come esporre il proprio corpo.

Il comportamento opposto potrebbe essere anche più grave, per esempio: “Copritevi il viso”. Maometto deve aver pensato ai tempi moderni quando disse: “Copritevi il viso, copritevi il corpo, copritevi completamente. Così voi donne sarete protette, e gli uomini saranno salvi perché non saranno attratti”. Ma questo significa andare agli estremi.

Occorreva fare così. Ma non funziona: ho visto anche donne musulmane comportarsi in modo molto stupido di fronte ai mariti per attrarli.

E il modo in cui gli uomini tendono a dominarle... È un po’ troppo!

Ebbene, questa è bhranti. La bhranti creata dalla Madre, da Amba. Lei crea questa bhranti a causadella quale ho visto che la gente può impazzire senza accorgersene perché, tanto, stanno andando tutti nella stessa direzione: “E allora che c’è di male?”.

Per esempio, c’è un aneddoto di un padre che dice al figlio: “Qualunque direzione prenda la gente, devi seguirla”. Così il figlio vede passare una folla e la segue. E dove va a finire? A un funerale!

Il padre non voleva certo dirgli di non usare il cervello!

Noterete anche che si fa questo: se molti prendono una direzione sbagliata, le persone sono senza cervello, non hanno una individualità propria, niente, li seguono e basta.

Non guardano cosa hanno ottenuto, cosa hanno raggiunto, a cosa serva, niente. Persino quando si acquista qualcosa se ne vuole scoprire la qualità,  come lo usa chi l’ha comprato, si vuole sapere tutto.

Ma quando si tratta di seguire una moda, nessuno ci pensa. Ritengo che la moda sia creata anche per raggirare la gente. È qualcosa, una creazione molto strana dell’energia maligna con lo scopo di distruggere gli esseri umani.

Dicono che siano gli stilisti. Io dico che non è perché sono stilisti, ma perché sono aggressivi, è la loro energia negativa che agisce su di voi, e chi vi difende è la Madre sul lato sinistro.

Lei ha sette limiti che non vuole siano oltrepassati. Ma gli esseri umani dicono: “Perché no? Perché io no? Se quelli sono andati all’inferno, ci andrò anch’io!”. Bene. È già pronto per voi, andate pure.

Per questo Lei crea bhranti: perché alcuni devono uscire, uscire dalla circolazione, da questo processo evolutivo. Lasciateli andare. È l’Ultimo Giudizio. È così che sarete giudicati, sarete giudicati dalla vostra stessa stupidità.

Ho detto a molti sahaja yogi una piccola cosa: ossia che la sera occorre mettere in testa un po’ di olio, che si laverà al mattino. Ma non lo fanno. Se lo fate, il risultato è che vi calmate, che dormite bene. Mettere l’olio è un’ottima cosa, ne abbiamo bisogno tutti, ne abbiamo bisogno specialmente con questo tempo freddo.

Ma non vogliono farlo. Si trascurano perché pensano che, essendo sahaja yogi, sono protetti, che ci penserà Madre a mettere loro l’olio. Non è così. Siete voi che dovete avere cura di voi stessi. Per quanto riguarda il corpo, per quanto riguarda la mente, la responsabilità è vostra.

Con Sahaja Yoga comprenderete ciò che non va in voi, ciò che fate di sbagliato.

Insomma, io vi dico cose molto importanti.

Per voi possono anche non esserlo, ma dovreste provare. Poiché siete anime realizzate, il vostro Spirito è lì presente, potete sentire le vibrazioni, potete capire cosa c’è che non va in una persona.

Generalmente, quello che ho notato - ora molto meno - è che la gente mi parla sempre e soltanto di persone possedute. “Madre, quella persona è posseduta”, “Madre, questa persona ha una possessione”.

Io dicevo: “Ma buttatele fuori! È tutto. Perché volete che mi preoccupi di loro? Buttatele fuori”. Allora, dopo essere usciti da Sahaja Yoga, capiranno e diranno: “Madre, non vogliamo uscire da Sahaja Yoga”. Perché?

Perché allora si renderanno conto di essere completamente lontani dalla realtà e dalla salvezza. Così vorranno tornare. Chi può tornare può farlo. Ma quanti non dovrebbero tornare, non dovrebbero mai tornare.

Perché sono così pazzi che creeranno una moda di pazzia, e la gente può venirne influenzata.

Farsi influenzare dagli altri non è il segno distintivo di un sahaja yogi. Lui può influenzare altri, ma come può essere influenzato da altri, se non per quanto riguarda Sahaja Yoga?

Sahaja Yoga è il potere del discernimento. E chi ve lo ha dato è la Kundalini. La Kundalini che è vostra Madre, Colei che ora risiede nel vostro osso triangolare, vi dà anche tutte le qualità e tutta la bellezza del vostro essere. Vi ho detto tante cose sulla Kundalini che ora non occorre le ripeta. Ma Lei può anche correggere il lato sinistro.

Alcuni hanno l’abitudine di piangere e lamentarsi sempre, non so di cosa. Ogni volta che li incontro sono in lacrime: “Cos’è accaduto?”. “Madre, è successo questo, è successo quello...” e così via. Mi scrivono lettere su lettere, parlandomi delle loro pene, dei loro guai e via dicendo.

Ora siete sahaja yogi. Adesso siete nel giardino dell’Eden, siete in Paradiso.

Perché pensate a tutte le cose infernali che non hanno importanza?

Perché? Perché non avete ancora acquisito la vostra individualità.

Ora voi, come sahaja yogi, dovete sviluppare il discernimento per capire chi sono gli altri e chi siete voi. Perché vi affannate dietro certe cose?

Cercate di capirlo. Cosa c’è di tanto grande? Perché volete farlo? Chiedetevelo. Si tratta di qualche possessione? È una moda? Oppure è un vostro sentimento personale?

Sto cercando di spiegarvi che questo vostro lato sinistro è molto protettivo. Al tempo stesso, se combinate l’aggressività con il lato sinistro, verrete scaraventati continuamente da un lato all’altro, fino all’inferno.

E allora soffrirete. Perciò dovete comprendere che dovrebbe esservi saggezza, e potete svilupparla molto con l’aiuto del lato sinistro.

La saggezza può essere sviluppata molto bene.

Nel caso ci sia qualcuno, un cosiddetto sahaja yogi, fortemente aggressivo, venale, ingannevole e voi cadiate nella sua trappola - in hindi diciamo chakkar, in quel chakkar (vortice, spirale) - e che, una volta invischiati, continuiate ad andare alla deriva: il vostro lato sinistro vi proteggerà comunque, fino ad un certo punto. Ma se esagerate vi butterà fuori: “Via! Via!”.

Ora è arrivato il momento per tutti noi di capire che siete tutti sahaja yogi e avete una enorme responsabilità, la responsabilità immensa per cui dovreste fare ciò che la vostra coscienza illuminata vi suggerisce.

Dedicatevi alla vostra illuminazione e vivete in questa luce, non saltate nell’oscurità. Così capirete anche chi è a posto e chi no.

Anche in Sahaja Yoga la negatività può esercitare la sua azione, lo fa. E non ci si dovrebbe far coinvolgere dai pensieri negativi o dalle azioni negative altrui.

È un avvertimento che oggi volevo dare a tutti voi, perché siete arrivati al punto in cui potete essere in gioia.

Sorvegliate la vostra attenzione, dove si dirige?

Ci sono tante cose belle! Guardate i fiori, così belli. Guardate che bella decorazione hanno fatto, mi fa saltare il cuore di gioia.

Ma c’è gente che neppure le nota. L’altro giorno ho chiesto ad una persona: “Chi ha realizzato la disposizione dei fiori?”. “Quali fiori?”. “Quelli che erano lì!”. “Ma quali?”. Ho detto il nome dei fiori. “Non li abbiamo visti!”.

Ma dove stavate guardando, se non siete riusciti a vedere quei fiori? Il fatto è che i vostri occhi sono così stupidi che non sanno vedere la bellezza, sono avviluppati da cose negative di ogni genere.

Così la Dea deve uccidere tutti i rakshasa. Non so quanti ne abbia uccisi, ma sono tornati. E ancora la gente ne resta intrappolata.

Questo va avanti... Questi rakshasa esistono e dovete individuarli con assoluta precisione, e dire alla gente: “Dove state andando? Quello è un rakshasa! Che cosa ha fatto, che cosa ha ottenuto?”.

Adesso dovreste parlare così, apertamente. Potrete allora salvare tanta gente che frequenta questi demoni, che si presentano così camuffati che non è possibile individuarli.

Saranno distrutti, uno ad uno. Ma quando sono nel cuore di così tanta gente, come si fa ad annientarli? Sta dunque a voi denunciare quello che questi demoni stanno facendo. Io conosco i loro trucchi, ma l’aspetto peggiore è che gli esseri umani ci cascano.

Quindi dovete avere una grande conoscenza di voi stessi. Chiedetevi sempre: “Perché? Perché mi sento attratto da questa cosa? Che cosa ci guadagno?”.

Ponetevi questa domanda. Vi renderete conto di aver ottenuto così tanto dopo essere venuti in Sahaja Yoga. Perché allora avete queste false idee? Perché seguire cose false, negative?

Questo è ciò che i sahaja yogi devono fare, perché non sono responsabili (solo) degli altri, ma anche di se stessi.

La cosa più dolce che si dice riferendosi alla Madre è che vi dà shraddha. Shraddha potremmo tradurla con ‘fede’. Aver fede: nel modo giusto, non sbagliato. C’è chi trae grandi vantaggi se avete una fede sbagliata. Ma la fede è molto importante, ed è Lei (la Madre) che vi dà anche questo. E dà tanta gioia. La fede dà tanta gioia. Ma nessuno ha avuto fede nelle incarnazioni quando erano in vita. Non le hanno mai credute. Cristo lo hanno crocifisso, nessuno si è levato a dire: “Perché lo crocifiggete?”.

Nessuno! Nessuno ha saputo avere la fede necessaria per opporsi. Potranno combattere per il proprio Paese, per la propria religione, per qualunque assurdità, ma nessuno dirà: “Quell’uomo, quest’uomo è realmente la Verità, è un’incarnazione”.

Devo dire che ieri sono rimasta sbalordita nel vedere lo spettacolo che hanno rappresentato.

Non riuscivo a identificarmici.

Anche se è la Verità, certo, lo so. Ma non riuscivo a identificarmici[1].

Sono troppo umile per accettare una cosa così. Ed è molto ingegnoso, è stato davvero straordinario ideare questa rappresentazione. E, di tutte le cose, all’inizio avevo detto che gli inglesi hanno un grande senso del teatro, hanno avuto persone  come Shakespeare e tanti altri, e non riuscivo a capire come facessero a realizzare così belle rappresentazioni. Ma questa è stata il massimo della perfezione.

Tanto che dopo non sono riuscita a dire una sola parola. Ero sbalordita per come hanno proclamato la verità.

Ma al tempo della mia incarnazione, voi non avrete dubbi, se avete in voi un po’ di buon senso. Perché stanno accadendo tanti miracoli.

Proprio oggi qualcuno mi ha parlato di una signora malata di cancro, con un’ulcera e altre complicazioni, che, dopo essere entrata in Sahaja Yoga, è andata in ospedale e non aveva più nulla.

Stanno accadendo tutti questi miracoli, ma a parte questo ci sono – non era mai accaduto – ci sono mie fotografie dove si vedono cose incredibili. Anche gli scienziati ne sono stupiti, e non capiscono come possano risultare così.

In una si poteva vedere Shri Ganesha in piedi dietro, veramente. È venuto soltanto in una macchina fotografica. Tutto questo accade affinché voi abbiate fede.

Perché poi, quando l’incarnazione non c’è più... ad esempio, ora che Cristo non c’è più tutti vanno in chiesa. Shri Rama non c’è più, e tutti ne cantano le lodi. Shri Krishna non c’è più, e tutti: “Hare Rama, Hare Krishna”. Ma quando è lì, Sakshat [è presente], quando l’incarnazione èdavanti a voi, non la accettate.

Forse perché non credete di esserne degni, di meritarla. Forse. O forse è... (Shri Mataji ride) non so, è molto difficile capire gli esseri umani.

Quando si è (come incarnazione) di fronte a loro, non credono. Quando l’incarnazione non c’è più, allora crederanno. È proprio strano, no? Se guardate tutta la storia della spiritualità, è sempre andata così.

Gyanadeva fece dei miracoli, eppure solo i saggi, le persone di buon senso furono in grado di capire e credere.

E queste persone erano così poche che le incarnazioni sono state crocifisse, uccise o hanno subito qualsiasi cosa.

Hanno provato a farlo (anche) con me, ma, come sapete, in questa vita io sono venuta con tutti gli aspetti, e nessuno può distruggermi. A meno che non sia io a volermene andare, nessuno può farlo. I poteri sono di amore, affetto, compassione, ma c’è anche un potere che corregge completamente certa gente.

Insomma, per voi, non aver fede in Sahaja Yoga mostra una totale vuotezza (tocca la testa, la fronte): avete visto le fotografie, avete visto tutto, sapete dei miracoli, che vi sono accaduti.

Avete sperimentato Sahaja Yoga. Nonostante questo la vostra fede è così debole. È la Devi che vi dona la fede, perciò dovete pregarla, dovete cadere ai suoi piedi, adorarla e chiederle: “O Madre, concedici questa fede”.

E con questa fede, vi sorprenderete, ma chi abbia questo tipo di fede, se mi chiede: “Madre, ti prego, fa’ questo”, accade. Accade proprio. Ha il diritto di chiedere qualunque cosa. E funziona.

Ma, prima di tutto, la fede dovrebbe essere  solida, dovrebbe essere reale. Se è reale e profonda, potete ottenere tutto ciò che volete.

Non cose sbagliate, ma cose buone. Cercate perciò di sviluppare questa fede; e, quando la fede vi darà questa grande gioia e felicità, vi sentirete partecipi, coinvolti, e non vorrete più uscirne.

Dunque la cosa più grande, la benedizione del lato sinistro è la fede. Una fede pura. Fede potrebbe anche essere tradotta con vishwas, ma no, fede è shraddha. Shraddha indica qualcosa di interiore, che non ha dubbi, che non deve far nulla, c’è e basta.

Dovreste perciò sviluppare fede in voi stessi e in Sahaja Yoga. Se la vostra fede è forte, assisterete anche a molti miracoli. Ma se nonostante i miracoli, nonostante tutto, ancora non capite, ebbene, allora è una vostra scelta. Che Dio vi benedica.

[1] Riferimento allo spettacolo degli inglesi in cui rappresentavano la pantomima celebre nel loro Paese del bambino povero Jack. All’inizio viene narrato di un regno felice dove splendeva l’emblema della Dea.