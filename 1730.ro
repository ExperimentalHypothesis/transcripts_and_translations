Shri Adi Shakti Puja. Cabella Ligure (Italia), 25 Mai 1997.

 

Astăzi vom face Puja pentru Shri Adi Shakti. Este dificil să vorbești despre Shri Adi Shakti, pentru că nu este ușor de înțeles că Adi Shakti este puterea lui Sadashiva. Sadashiva este Dumnezeu Atotputernic. Ea este suflul Lui, cum o numesc unii, alții spun că Ea este dorința, iar alții spun că Ea este întreaga putere a lui Sadashiva, iar Sadashiva nu poate face nimic fără puterile Ei. Acest subiect a fost descris de mulți oameni în multe cărți, în multe feluri. În realitate însă nu este nevoie să mergem la începuturile creației lui Adi Shakti. Pentru asta avem nevoie de cel puțin 7 discursuri. Vom merge însă la momentul în care Adi Shakti și-a început lucrarea pe acest pământ.

În primul rând, trebuie să știm că Ea a creat o Kundalini chiar în Mama Pământ, iar pe Shri Ganesha L-a creat din Mama Pământ – foarte interesant. Așadar Mama Pământ este foarte importantă pentru noi. Dacă nu știm cum s-o respectăm, nu știm de fapt cum să ne respectăm pe noi înșine. Expresia lui Adi Shakti în voi este Kundalini, fără îndoială. Aceasta este reflectarea lui Adi Shakti în voi. Însă reflectarea Ei în Mama Pământ este exprimată de asemenea, așa cum știți, în diferite locuri, diferite țări, diferite orașe  ca manifestare a chakrelor și a creației lui Adi Shakti.

A fost foarte important ca mai întâi să fie creată o Mamă Pământ foarte sfântă pe care să se nască ființele umane. Deci reflectarea lui Adi Shakti în forma lui Kundalini a fost mai întâi în Mama Pământ. Kundalini, putem spune, este o parte minusculă a lui Adi Shakti. Sau putem spune că Ea este dorința, dorința pură a lui Adi Shakti. Deci Adi Shakti este dorința, dorința completă a lui Sadashiva, iar Kundalini, Adi Kundalini, este dorința, dorința completă a lui Adi Shakti. Această dorință a fost exprimată mai întâi în Mama Pământ, în interiorul Mamei Pământ. Kundalini s-a ridicat în interiorul Mamei Pământ, în așa fel încât a răcit partea interioară a Mamei Pământ, cât de mult a putut. Apoi s-a manifestat la suprafața pământului, sub formă de diverse chakre. Așadar există o asemănare extraordinară între Virata, Mama Pământ și ființele umane! Dacă în ele toate există reflectarea lui Adi Kundalini, atunci trebuie să existe o mare conexiune între ele. Ființele umane nu au înțeles că sunt conectate cu Mama Pământ. Kundalini a trecut prin diferiți centri, a creat acești centri în Mama Pământ, și în cele din urmă a străpuns muntele Kailash. Și – nu știu câți dintre voi ați fost în Kailash – veți vedea vibrații extraordinare curgând din Kailash.

Ei bine, prin orice insultă adusă Mamei Pământ, o insultăm de fapt pe Adi Shakti. Există atât de multe modalități de a o respecta pe Mama Pământ. Exista un obicei în India, la începutul zilei, ca atunci când te dădeai jos din pat și o atingeai cu picioarele pe Mama Pământ, trebuia să spui: „O, Mamă Pământ, te rog iartă-mă că te ating cu picioarele mele.” Toate mișcările Mamei Pământ sunt controlate de această Kundalini interioară care este reflectarea lui Shri Adi Shakti. Gravitația Mamei Pământ este de asemenea, manifestarea energiei Kundalini a Mamei Pământ.

Ei bine, de ce suferim pe această frumoasă planetă? Doar pentru că nu respectăm ceea ce ar trebui să respectăm cu precădere. Mama Pământ trebuie respectată. Ce înseamnă asta? Înseamnă că tot ce a fost creat pe acest pământ, de mișcarea Pământului, de către mare, de toate elementele, trebuie respectat. În ziua de azi avem problema poluării și alte lucruri pe care oamenii le discută. Motivul din spatele lor este că oamenii nu au înțeles importanța celor cinci elemente, care sunt suportul vieții noastre. Deci pentru a o respecta pe Mama Pământ oamenii fac Bhoomi Puja. Mulți oameni, când își clădesc o casă, fac Bhoomi Puja; însemnând că își arată respectul față de Mama Pământ. Pentru că acolo unde Mama Pământ nu este respectată, poate avea loc un cutremur, ceea ce înseamnă că Mama Pământ înțelege. Ea știe și acționează. Acționează într-o manieră pe care ființele umane nu o înțeleg, nu înțeleg de ce se întâmplă astfel de lucruri. Astfel, într-un loc numit Latur – era a 14-a zi de venerare a lui Shri Ganesha – și trebuiau scufundate statuile lui Shri Ganesha în mare sau în râu. Așa că toți acei oameni au ieșit afară cântând și dansând. După ce s-au întors, au mers cu toții să bea, iar Mamei Pământ nu-I place deloc băutura. Un om beat care merge pe drum, va cădea. Ca urmare a faptului că au băut, a avut loc un cutremur puternic și toți cei care dansau și beau au fost înghițiți de Mama Pământ în acel cutremur. Numai centrul nostru din acel loc a fost înconjurat de un mare crater, dar nu a fost atins. Și nici măcar un Sahaja Yoghin nu a fost afectat de cutremur. Pentru că suntem Sahaja Yoghini, putem înțelege cum a acționat Mama Pământ, pentru a-i salva pe cei care erau Sahaja Yoghini.

Deci înțelegerea Mamei Pământ cu privire la sfinți, este foarte profundă. Ea știe cine este sfânt, recunoaște picioarele unui sfânt și de aceea a creat atât de multe lucruri. Ca în cazul lui Moise – când a traversat marea, Mama Pământ s-a ridicat pentru ca evreii să treacă. Asta nu s-ar fi întâmplat în cazul tuturor evreilor, dar Moise și sfințenia Sa au făcut ca Mama Pământ însăși să se ridice și să-i ajute. La fel, când Rama a dorit să ridice un pod uriaș între Lanka și India, Mama Pământ însăși s-a ridicat în formă de pod. Deci n-ar trebui să o blestemăm pe Mama Pământ, pentru orice întâmplare nefericită. Oamenii care au sfințenie vor fi întotdeauna protejați de Mama Pământ. Ea se va strădui tot timpul să le dea tot ceea ce doresc. Puteți vedea cum, într-un timp scurt – de exemplu, acum în Cabella, trandafirii sunt atât de mari, atât de mari. Nu veți găsi trandafiri atât de mari nicăieri în lume, dar noi avem aici trandafiri așa de mari! În Pratishthan am avut floarea soarelui atât de mari – un singur om nu le putea ridica. Ei bine, cum de se întâmplă așa ceva în anumite locuri? Este numai pentru că Mama Pământ știe cine trăiește acolo, cine calcă pe suprafața Ei, să spunem, pe solul Ei, pentru că Mama Pământ înțelege vibrațiile.

Despre anumite locuri spunem că sunt foarte sfinte. Cum s-a descoperit că aceste locuri sunt sfinte? Cu ajutorul forțelor magnetice. Forțele magnetice din Anglia, am fost surprinsă, se intersectau într-un loc numit Oxted, unde am locuit. Se intersectau de mult timp, dar noi am ajuns să locuim acolo mai târziu. Așa că Mama Pământ organizează și aranjează lucrurile pentru oamenii sfinți. Este foarte interesant să vedeți cum Mama Pământ vă călăuzește într-un mod potrivit. Vă pot da nenumărate exemple. Dar noi nu înțelegem valoarea acestei înțelegeri a Mamei Pământ și protecția ei plină de iubire față de toți sfinții.

La fel, trebuie să înțelegem modul în care întreaga atmosferă, ploaia, acționează exact când trebuie – luna, soarele, totul se manifestă într-o manieră atât de frumoasă, pentru că ele recunosc un sfânt. Ele știu că cei de aici sunt oameni sfinți, știu că ei sunt oameni puri, că ei sunt esența vieții și că ar trebui protejați, că ar trebui să le poarte de grijă, să se ocupe de ei. Însă elementelor naturii nu le pasă de oamenii inutili. De exemplu, atât de mulți au fost acum în pelerinaj (hajj) la Mecca, și mulți dintre ei au fost uciși. Unii s-au dus la Ambarnath și au fost uciși – pentru că nu erau sfinți, erau doar persoane ritualiste. Se duceau pentru un ritual, care în înțelegerea Mamei Pământ, nu i-ar fi ajutat și nu le-ar fi folosit în niciun fel. Dar nimeni nu învață din asta, nimeni nu învață. Când s-a întâmplat ca așa mulți oameni să fie uciși la Ambarnath, Pakistanul a spus: „N-ar fi trebuit să se ducă la Ambarnath. Este un loc fals. De ce s-au dus acolo? Ce s-a întâmplat acolo dovedește că nu este un loc sfânt.” Dar când a avut loc pelerinajul (hajj) de la Mecca, n-au avut nimic de zis, n-au știut cum să explice acest hagialâc în care au murit atât de mulți oameni. Motivul este că acești oameni merg în pelerinaj (hajj) tot timpul. Odată a fost așa o îmbulzeală încât 32 de mii de oameni au avut probleme, au fost răniți sau uciși. Asta s-a întâmplat.

Acum, ce sugerează Mama Pământ? Sugerează că pelerinajul la aceste locuri sfinte – care sunt cu adevărat sfinte, fără îndoială – că mergând în aceste locuri, nu veți putea atinge înălțarea spirituală. Nu obțineți nimic mergând în aceste locuri, care sunt într-adevăr sfinte. Incontestabil, ele sunt locuri sfinte. Cred că știți că Eu M-am născut în Chhindwara. Mecca și Chhindwara se află pe aceeași paralelă, Tropicul Racului. Care este legătura? Ce reprezintă Mecca? Mecca este Makeshwarashiv – este Shiva. De ce a cerut profetul Mahomed oamenilor să venereze o piatră? El nu credea în pietre, era împotriva venerării de idoli. Atunci de ce a spus că această piatră neagră, care se află acolo, trebuie venerată, că oamenii trebuie să meargă acolo? Care a fost motivul? Este pentru că putea simți vibrațiile pietrei, putea simți că este un Swayambhu. Așa că a spus asta. De aceea toți musulmanii se duc acolo ca nebunii. Dar mergând acolo, nimeni nu a devenit mai bun. Nu am văzut pe nimeni devenind mai bun mergând la Mecca. Este doar un fel de ritual. Ei cred că mergând acolo, când vor muri, îi vor spune lui Dumnezeu: „Uite, avem un certificat. Am fost la Mecca.” Așa cum Papa cândva obișnuia să dea certificate, ca atunci când veți merge în Rai, să puteți arăta certificatul că sunteți un adevărat creștin. În felul acesta au apărut tot felul de lucruri artificiale.

Dar în interior există realitate. Diferența este că realitatea este pentru oameni adevărați, și nu pentru oameni falși. Dar acest ritualism a crescut foarte mult. De exemplu, în India avem multe Swayambhu-uri create de energia Kundalini – o spun din nou – care sunt cu adevărat venerate. Am fost la cele mai multe dintre ele și am fost uimită că cei mai mulți dintre pujaris sufereau de câte o boală gravă. De exemplu, unul dintre ei era paralizat. Spunea: „Noi îl slujim pe Dumnezeu aici. Și Dvs., Mamă, spuneți că este un Swayambhu. Atunci cum de suferim de aceste boli?” I-am spus: „Pentru că voi faceți bani din asta. Nu puteți face bani în numele lui Dumnezeu. Dacă nu vreți să-L slujiți pe Dumnezeu, nu stați aici. Dar dacă vreți să-L slujiți pe Dumnezeu, puteți sta aici, dar nu faceți bani din asta.” Este un lucru foarte comun, ca oamenii care fac bani din asta, să paralizeze, am văzut. Este o înțelegere foarte profundă, pe care toate aceste elemente, Mama Pământ, o au despre absolut orice. Deoarece Kundalini a lor nu este ca a voastră, care, deși este pură prin natura ei, din cauza demersurilor voastre umane, a greșelilor omenești, a egoului și superegoului, a acestor lucruri fără sens, nu este atât de sensibilă, și nici nu vă lasă să înțelegeți ce se întâmplă.

Spiritualitatea din interiorul vostru trebuie să fie foarte alertă și sensibilă, ca să puteți spune imediat ce simțiți, ce știți, ce înțelegeți despre orice lucru. Dar problema este că această sensibilitate nu există. De ce să nu fiți într-atât de sensibili? Dimpotrivă, am văzut că, dacă mintea cuiva nutrește ceva împotriva altcuiva, acea persoană începe să spună „tu captezi aici, tu captezi dincolo”. De fapt, cel care spune asta captează. Prin asta ar trebui să se înțeleagă că, dacă noi suntem adevărata reflectare a lui Adi Shakti, atunci ar trebui să fim puri, absolut puri, asemeni unei pietre albe. Chiar și o singură picătură neagră – de aceea port astăzi un sari alb – o picătură neagră căzută pe o piatră albă, poate fi văzută. Ar trebui să fiți atât de albi, încât orice pată minusculă să fie observată de voi și să o simțiți și în ceilalți dacă există. Dacă atingeți acea înălțime, printr-o viață pură, printr-o gândire pură, printr-o inimă pură, nu va fi nevoie să manipulați nimic – nu va fi necesar. Totul va fi natural, asemeni Mamei Pământ.

Manipulează Ea ceva? Nimic. Priviți cât de spontană este! Puneți o sămânță în Mama Pământ și o vedeți cum încolțește. Este atât de spontană. Activitatea Ei este atât de spontană. Nu ne întrebăm niciodată cum este posibil. Vedeți fel de fel de flori, miresme diferite, diverse tipuri de arbuști și copaci. Cum îi crește Mama Pământ cu atâta echilibru oriunde? În fiecare atom minuscul, în fiecare moleculă a Mamei Pământ, există înțelepciune. Deci cea mai bună reflectare a lui Adi Shakti este chiar Mama Pământ. Deci, în primul rând, trebuie să o respectăm pe Mama Pământ. Îmi place să vă văd stând pe Mama Pământ – este foarte bine. Dacă ați putea sta pe Mama Pământ când meditați, ar fi extrem de bine, deoarece Mama Pământ are o calitate specială, pe care o am și Eu, din nefericire, aceea că vă absorb problemele. Mama Pământ, de asemenea, vă absoarbe problemele iar când vi le absoarbe, scăpați de ele fără nicio dificultate. Deci, dacă nu aveți cum să stați pe pământ, puteți lua o piatră, sau o bucată de marmură, sau ceva natural, pe care să vă așezați. Dar dacă meditați stând pe plastic, nu știu cum v-ar putea ajuta plasticul. De aceea vă cer întotdeauna să folosiți lucruri naturale, pentru că lucrurile naturale pot absorbi problemele voastre, foarte bine. Altfel, trăim într-un mediu foarte artificial, atât sub aspect fizic cât și mental. Din punct de vedere mental, argumentăm întruna, explicăm, și o ținem tot așa. E o poveste fără sfârșit. Te apucă durerea de cap cu toate astea. Dar dacă sunteți spontani, dacă sunteți foarte spontani, veți ști imediat ce încearcă o altă persoană să facă, să spună sau să transmită. Nu e nevoie să vă gândiți prea mult la asta, pentru că puteți absorbi chiar și gândurile unei alte persoane. Să absorbiți nu înseamnă să captați ce este rău la o altă persoană, ci este asemeni trecerii printr-o sită: absorbiți ce spune o altă persoană și rețineți doar ce trebuie.

Problema cu Shri Adi Shakti este că am decis că vă voi lua pe toți în corpul Meu, vă voi absorbi pe toți. Este un joc foarte periculos, știu, dar îl joc, pentru că trebuie să fac asta în aceste timpuri. Trebuie să vă absorb pe toți în corpul Meu. Așa că, odată cu voi, toate problemele voastre intră în interiorul Meu, toate necazurile voastre intră, de asemenea, în Mine. Dar absorbind toate acestea, sunt asemeni unui ocean în care sunteți scufundați și sunteți curățați.

Dar ce se întâmplă cu oceanul? Oceanul continuă să aibă în interior problemele voastre, care sunt foarte supărătoare. Așa că, cel mai bun lucru ar fi să vă purificați singuri. Este foarte important să vă purificați prin introspecție. Dar asta nu înseamnă să gândiți, în niciun caz să gândiți. Introspecția înseamnă meditație, înseamnă că voi toți ar trebui să meditați. Trebuie să vă spun că am avut o întâlnire cu liderii; au venit și au stat în salon. De îndată ce s-au adunat, am avut o durere atât de puternică în stomac și o diaree îngrozitoare. Ei bine, nu știu cine a avut aceste probleme, nu știu cine a adus aceste probleme. Ca Mamă însă, ca Mamă nu Mă deranjează asta, atât timp cât voi vă simțiți bine și sunteți purificați. Vă port de grijă la fel cum Mama Pământ are grijă de voi. Și exact cum vă iubește Mama Pământ, la fel vă iubesc și Eu, indiferent că sunteți răi sau buni, nu contează. Însă din considerație față de Mine, ar trebui să încercați să fiți cu adevărat buni Sahaja Yoghini. Nu să încercați să ieșiți în evidență, nu să tratați totul ca pe o afacere, nu să gândiți, nu să argumentați, nu să-i criticați pe alții. Dacă încercați să meditați zilnic 10-15 minute, măcar, vă spun, sănătatea Mea va fi extrem de bună – pentru că am acceptat injecțiile voastre în interior care îmi fac viața un chin fără să am vreo vină.

Deci, Mi-am asumat acest risc și sunt sigură că sunteți cu toții foarte sensibili și veți înțelege că Mama voastră n-ar trebui să sufere. Uneori, este ca o crucificare zilnică pentru Mine și nu știu ce să spun. De exemplu, zilele trecute în Delhi, un domn care este lider a venit la Mine să Mă vadă, iar piciorul Meu a început să facă așa și să Mă doară foarte tare. N-am știut ce să-i spun – dacă să-i spun să iasă – pentru că n-am vrut să-l rănesc, dar i-am spus: „Ce se întâmplă? Unde ai fost? Ce ai făcut?” Așa că a înțeles, a plecat, iar starea lui s-a îmbunătățit realmente. Apropierea, de asemenea, cred că are un efect, pentru că dacă o persoană este plină de probleme și vine în atenția Mea, apropiindu-se fizic foarte mult, atunci Eu trebuie să preiau acea cruce. Așa stau lucrurile.

Un lucru foarte simplu ar fi să înțelegeți de ce sunteți în Sahaja Yoga. Sunteți în Sahaja Yoga pentru a vă înălța spiritual, pentru a merge din ce în ce mai sus, așa cum ați cântat ieri. A fost încântător felul în care ați vorbit despre ambiția voastră de a vă ridica tot mai sus. A fost într-adevăr îmbucurător. Dar ce facem noi pentru asta? Ce încercăm să facem pentru asta? Trebuie să ne gândim serios, dacă medităm cu adevărat, dacă facem cu toții ceva pentru a-i ajuta și pe alții să evolueze, pentru a le da Realizarea Sinelui. În special doamnele, am văzut, nu prea fac asta, ceea ce este foarte rău, ele având calitatea de mame. Trebuie să faceți tot ce vă stă în putință pentru a da Realizarea. Bărbații însă sunt mai activi în privința asta decât femeile. Așa că lucrurile funcționează din partea opusă. Pe de o parte, bărbații sunt mai activi, cred, dar nu meditează. Femeile meditează, iar bărbații fac munca exterioară. Deci este un gen de part-time, sau puteți s-o numiți o bună diviziune a muncii, în sensul că: „Voi meditați acasă, iar noi vom face munca exterioară”. Asta nu va da roade.

Deci trebuie să și meditați, și în același timp să mergeți în exterior pentru a răspândi Sahaja Yoga. Ambele lucruri trebuie făcute. Presupunând că meditați dar nu răspândiți Sahaja Yoga, nu vă veți înălța niciodată. Pentru că, până la urmă, Kundalini este un aspect feminin foarte înțelept, foarte înțelept. Se gândește: „De ce s-o transform într-o sfântă? Ce rost are?” Sahaja Yoga nu este ceva individual, nu este pentru ca o singură persoană să devină sfântă și să stea singură undeva – nu e pentru asta. Nu este destinată unei singure persoane, doar pentru ea însăși. Nu este un lucru individual. Este un lucru colectiv. Deci dacă nu ajutați în sens colectiv, Kundalini spune: „În regulă, ești bine așa cum ești”. Exact ca și corpul nostru. Vedeți, în corpul nostru, dacă un organ spune: „În regulă, acum sunt bine, nu voi mai face nimic”. Sau dacă o celulă spune: „Nu voi mai crește. De ce să-mi pese de întregul corp?” – nu va merge.

Este un organism viu – v-am spus de o sută de ori. Când este vorba despre un organism viu, el trebuie să crească, trebuie să crească și de asemenea să absoarbă. Pentru a avea energie, trebuie să meditați și trebuie să creșteți. Dacă nu creșteți, sunteți terminați, nu mai sunteți Sahaja Yoghini. N-aș numi Sahaja Yoghin un om care n-a dat Realizarea nici măcar unei singure persoane. Nu poate fi Sahaja Yoghin. Un Sahaja Yoghin trebuie să dea altora Realizarea. Pe lângă alte activități, principala voastră preocupare ar trebui să fie să dați Realizarea și altora. Până când nu vom avea grijă de acest aspect al vieții, nu putem crește în Sahaja Yoga. De exemplu, să luăm acum poziția Mea. Sunt în regulă, sunt împlinită, nu am probleme. Dar de ce am muncit din greu și am vrut să am atât de mulți Sahaja Yoghini? De ce? Care e motivul? Eu nu trebuie nici măcar să cresc. Am crescut deja foarte mult. Nu trebuia să fac asta. Și totuși de ce? Ce nevoie era? Nevoia era cea a iubirii. Am atât de multă iubire încât trebuie s-o canalizez. Altfel, Mă voi sufoca. Nu Mă pot iubi doar pe Mine.

Deci această iubire trebuie să fie răspândită. Pentru asta trebuie să vă am pe voi, care să purtați această iubire către alții și să-i faceți fericiți. Asta este viziunea Mea. Iar în aceste timpuri speciale, acest lucru a fost promis de mulți oameni, de mulți sfinți și este atât de evident că sunteți special aleși pentru această lucrare. Cât de mult vă înțelegeți importanța este o altă poveste. Voi faceți totul pentru emanciparea voastră, în regulă, voi meditați. Dar dacă nu canalizați iubirea, iubirea divină, ce folos? Presupunând că repar ceva foarte bine, repar această mașină, o aduc într-o stare bună și nu spun nimic, la ce-mi folosește această mașină? În același fel, dacă munciți din greu – cunosc oameni care se trezesc la 4 dimineața, fac baie, se așează să mediteze. Seara la fel, se așează pentru meditație. Dar nu se duc nicăieri, nu vorbesc niciodată altora, nu răspândesc deloc Sahaja Yoga. Ei nu dau iubire divină altora și atunci cum poate fi rezolvată această problemă serioasă a lumii, care este lipsa de iubire?

Lumea nu a cunoscut niciodată iubirea divină, iar această iubire trebuie să le fie dată. Ei trebuie să simtă iubirea divină, această putere a lui Adi Shakti. Trebuie s-o cunoască. Altfel sunteți egoiști, aș spune, să vă bucurați de toate aceste lucruri și să nu le dați și celorlalți. Acesta este motivul pentru care Sahaja Yoga eșuează uneori să creeze o personalitate echilibrată într-o ființă umană. Unii oameni sunt de așa natură...

Dacă un Sahaja Yoghin s-a căsătorit cu o Sahaja Yoghină – să luăm un astfel de exemplu – dorința Mea este ca ei să dezvolte o înțelegere completă unul pentru altul, iubire unul pentru altul, dar în același timp, iubire pentru Sahaja Yoga și pentru ceilalți. E singura cale de a găsi justificare căsătoriei în Sahaja Yoga. Altfel, de ce s-ar căsători? Dar asta nu se întâmplă. Ceea ce se întâmplă este că, odată căsătoriți, fie se vor certa, fie vor cere să divorțeze. Dacă nu se întâmplă asta, din fericire – pentru că în Sahaja Yoga este așa de ușor să vă căsătoriți – dacă nu se întâmplă asta, încep să aibă propriile familii, propriile case, devin din nou foarte mici, foarte, foarte mici, foarte limitați. Pentru asta ați venit la Sahaja Yoga? Trebuie să vă înțelegeți responsabilitatea.

Uitați-vă la Mama Pământ cum își cunoaște responsabilitatea. Ea este făcută doar din pământ și argilă, dar priviți-o cât de conștientă este, cât este de minuțioasă, cum rezolvă totul, cât de atentă și plină de grijă este. Pe când voi, deși ați fost atât de binecuvântați în toate, vă gândiți să dăruiți aceste binecuvântări și celorlalți? Cu 12 discipoli, oricare ar fi fost problema creștinismului – n-a fost o treabă bună, trebuie să spun – și totuși, creștinismul s-a răspândit. Nici islamul n-a luat-o într-o direcție bună, dar s-a răspândit. Toate aceste lucruri greșite s-au răspândit atât de mult. De ce nu și ceva atât de benefic cum este Sahaja Yoga? Trebuie să se răspândească, trebuie să ajungă în diverse locuri.

Încercați să găsiți unde puteți merge să vorbiți despre Sahaja Yoga, să faceți ceva bun pentru alții, să-i ajutați cumva să se ridice deasupra existenței lor comune, plină de sărăcie, nefericire și distrugere. Timpul este foarte scurt și cred că, dacă luăm în considerare timpul, viteza cu care ne mișcăm nu este adecvată. Trebuie să ne mișcăm mult mai repede, să înaintăm mult mai mult și să creăm mult mai mulți Sahaja Yoghini prin efortul nostru susținut și foarte intens. Dar noi luăm Sahaja Yoga ca pe o activitate secundară. Sahaja Yoga este ceva făcut „printre altele” și de aceea dăm greș în responsabilitatea noastră. Trebuie să învățăm de la Mama Pământ. Ați putea spune: „Mamă, cum putem fi ca Dvs.? În fond, Dvs. sunteți Adi Shakti”. Mulți spun asta. „Dvs. sunteți Adi Shakti, deci cu un singur deget puteți mișca lucrurile în felul acesta.” Dar de ce aș face-o? De ce? De ce ar fi nevoie?

Deci voi reflectându-Mă pe Mine, Mama Pământ reflectându-Mă pe Mine, în această frumoasă creație din interiorul vostru, trebuie să deveniți foarte sensibili la nevoile lumii, la tot ce îi lipsește acestei lumi. Dacă dați greș azi, totul se va prăbuși pentru totdeauna. Foarte puțini vor fi salvați. Deci este absolut necesar ca voi să răspândiți Sahaja Yoga, pentru că această iubire nu este doar pentru voi, doar pentru ca voi singuri să vă puteți bucura de ea. Trebuie să se bucure cât mai mulți oameni din întreaga lume.

Deci astăzi trebuie să decideți că, în calitate de copii ai lui Adi Shakti, trebuie să faceți tot ce vă stă în putință, să mergeți pretutindeni, peste tot, să strigați, să anunțați cu voce tare ce este special la timpurile în care trăim. Asta este responsabilitatea pe care trebuie s-o îndepliniți ca Sahaja Yoghini. Trebuie să existe un motiv pentru care vă aflați aici. De exemplu, la început, Sahaja Yoghinii Mă întrebau: „Mamă, ce am fost în viața trecută? Am fost Shivaji?” „La ce-ți folosește să știi?” – am spus Eu. Oricine ați fi fost, ceea ce sunteți astăzi e cu mult mai înalt. Încercați să înțelegeți. Ați fi putut fi Napoleon, să zicem, ați fi putut fi un rege sau o regină undeva. Și ce-i cu asta? Ce au făcut ei? Au ridicat ei Kundalini cuiva? Au avut ei vreo putere? Discipolii lui Christos sau cei ai lui Mahomed, oricare dintre ei, au ridicat Kundalini cuiva? Au avut ei o înțelegere cât de mică cu privire la Kundalini? Au avut ei iubire pentru alții, astfel încât să le dea Realizarea? Au existat câțiva sufi, dar nici ei n-au dat Realizarea nimănui. Au fost așa de mulți sfinți, dar n-au dat niciunui om Realizarea. Profetul Mahomed n-a dat niciodată Realizarea. Gautama Buddha n-a dat nimănui Realizarea. Gândiți-vă la asta! Christos n-a dat Realizarea niciunei persoane. Luați pe oricine! Krishna n-a făcut-o, Rama n-a făcut-o. Nimeni în afară de voi. Doar voi o puteți face! O puteți face și știți totul despre Kundalini. Este un lucru foarte însemnat iar asta se întâmplă doar pentru că sunteți copiii lui Adi Shakti.

Sunteți aici și Mama voastră este, de asemenea, aici. Este o întâmplare extrem de fericită să vă am aici. Sunt foarte mândră de voi, dar mereu și mereu trebuie să vă spun că munca trebuie făcută într-un ritm mult mai alert. Trebuie să ne mișcăm cu o viteză mult mai mare și să aducem mai mulți oameni în Sahaja Yoga. Este destul de dificil pentru Mine să vă spun ceva care să vă forțeze. Știți că nu stă în natura Mea. Nu-Mi pot ieși din fire, nu Mă pot enerva și nu vă pot obliga să faceți ceva. Dar dacă veți da greș, singurul lucru care se va întâmpla este că Mă veți dezamăgi complet. Atât și nimic mai puțin. Iar dacă nu doriți să se întâmple asta, atunci vă cer să faceți astăzi promisiunea că veți răspândi și veți vorbi despre Sahaja Yoga, că o veți cunoaște în totalitate.

Sunt mulți care nu știu nimic despre Sahaja Yoga. Este uimitor ca Sahaja Yoghinii să nu știe nimic despre Sahaja Yoga. Și vă rog nu-Mi creați probleme, cum ar fi căsătoriile voastre, că nu puteți trăi cu soția sau cu soțul. Oamenii îmi creează tot felul de probleme fără sens în Sahaja Yoga. Sunteți aici pentru a crea probleme, sau pentru a înlătura problemele oamenilor?

Deci, în general, trebuie să spun că avem rezultate bune, dar asta nu e totul. Trebuie să lucrăm într-un ritm mult mai alert, cu mai mult entuziasm, plini de bucurie. Nu știți ce bucurie primiți când dați Realizarea cuiva. Cel mai fericit moment este atunci când dați cuiva Realizarea. Încercați o dată. De îndată ce veți încerca, veți simți bucuria și veți dori s-o faceți din ce în ce mai mult. După ce veniți la Sahaja Yoga, toate nevoile se pierd cu adevărat în fața dorinței: „Doamne, acest om pleacă. Oare să-l chem să-i dau Realizarea?” Pe stradă, veți simți să chemați oamenii: „Vino, vreau să-ți dau ceva”. Îi veți face să se așeze și le veți da Realizarea. Acesta va fi stilul vostru, frenetic. Veți spune: „Oh, nu, acest domn nu are Realizarea. Să i-o dăm”.

Va trebui să mergeți în biserici, în universități, să mergeți la toate comunitățile religioase care nu au idee despre ce pot dobândi și să le spuneți fără nicio teamă, fără ironie. Le puteți spune și ar trebui să le spuneți că sunteți acolo pentru a-i ajuta, pentru binele lor, să le spuneți că nu faceți asta în beneficiul vostru, ci al lor, că ar trebui să vă asculte. Și sunt sigură, foarte sigură, că energia Kundalini din interiorul vostru va fi foarte fericită. Ea nu este fericită, nu este fericită cu oamenii care nu o folosesc complet. Așa că, va fi foarte fericită să vă ajute să faceți totul pentru emanciparea întregii lumi.

Dumnezeu să vă binecuvânteze!

H.H. Shri Mataji Nirmala Devi