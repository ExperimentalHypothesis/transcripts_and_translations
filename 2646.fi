23 syyskuun 1984
Navaratri Puja
Hampstead Town Hall Centre, Hampstead (England)
Navaratri Puja, London Hampstead (UK), 23 September 1984.

Tämä on suuri päivä meille kaikille, koska vietämme tänään Navaratria, ja tapaamme taas kaikki pitkän kiertueeni jälkeen. Kun kerroin Italiassa, että Englanti on universumin sydän, he eivät voineet hyväksyä sitä. He olivat järkyttyneitä tästä ilmoituksesta. He eivät voineet uskoa, että Englanti voisi olla universumin sydän. Yksi syy siihen oli se, että roomalaiset aikoinaan valloittivat Englannin, ja roomalaisten mielestä jo silloin englantilaiset olivat hyvin ylimielistä väkeä. He eivät edes hyväksyneet tappiotaan hävinneen osapuolen arvokkuudella. Vaikka he olivat hävinneet, he käyttäytyivät ylimielisesti. Italialaiset eivät siis voineet uskoa, että englantilaiset ovat universumin sydän. Jos sydän on tällainen, missä kunnossa on universumi? Sitten he kuvailivat Minulle juurta jaksain englantilaisten ylimielisyyttä, ja huomasin, että olin itsekin kokenut vastaavaa. Nyt kun juhlimme tätä kaikkein suurinta Navaratria, siinä on oltava jotain erityistä, meidän on puhdistettava tämä sydän perin pohjin, täysin, ja tehtävä siitä niin puhdas, että se puhdistaa kaiken veren, mikä virtaa kehossa.

Sydämen solujen, jotka ovat muodostaneet tämän suurenmoisen elimen, on oltava kaikkein parhaita, koska sydämen solut ihmiskehossa ovat kaikkein parhaita, korkealaatuisimpia, kaikkein herkimpiä. Sydän ilmentää Anahataa, ääntä, joka syntyy ilman iskua. Voidaan nähdä, että on olemassa hienoluonteisia ihmisiä, mutta toiset puhuvat liikaa, esiintyvät, eikä heidän luonteensa ole korkealla tasolla. Tällaisen tason saavuttaminen pitäisi olla mahdollista, koska olette syntyneet tässä erityisessä maassa, Englannissa. Tämä mahdollisuus on sisään rakentuneena teissä. Mikä sitten puuttuu? Vaikka ihmisille on annettu kaikki mahdollisuudet, heillä on suurenmoinen tausta ja kunnia asua täällä, miksi eivät sahaja-joogit ole vuosiin päässeet samalle tasolle muiden kanssa? Mikä siihen on syynä? Sydämellä on oma syketaajuutensa, ja liikkuessaan sydän antaa tietynlaisen äänen, joka voidaan myös tallentaa graafisesti, ja se on niin systemaattinen, niin säännönmukainen ja kurinalainen, että pienenkin sivuääni tai muutos näkyy grafiikassa. Se on hyvin herkkä.

Täältä puuttuu tämä sydämen kurinalaisuus. Sydän on oikutteleva ja kummallinen, ja se paisuu egoon asti. Ja mitä tahansa ihmisille sanoo ̶ tämä on toinen asia, jonka ihmiset ovat panneet merkille ̶ mitä tahansa heille sanoo, he kuuntelevat kyllä tarkkaan, mutta seuraavassa hetkessä sillä ei ole enää vaikutusta heihin. Meidän on nähtävä, että jos tällaista on sisällämme, meidän on ymmärrettävä, että meistä puuttuu kurinalaisuus. Meidän on tultava kurinalaisemmiksi, muuten laadukkuutemme ei parane. Minusta tähän kaikkeen tarvitaan sisäistä älykkyyttä. Ei koulutusta, vaan sisäistä älykkyyttä. Sisäistä älykkyyttä ymmärtää, että laatumme täytyy parantua. Täällä sykkii Henki, Henki, ei Voima. Todistaja, joka tarkkailee, joka on Jumalan heijastuma, joka on Devin työn Tarkkailija.

Se, mitä itse asiassa tapahtuu, että jos emme nouse tälle tasolle, ja jos myös sanomme: "Hyvä, mekin tarkkailemme, koska olemme Henki", emme saavuta sitä laadun tasoa. Ja saamme kaikki siunaukset: kuin sydämen seitsemän auraa, olemme saaneet seitsemän ashramia. Emme ymmärrä sitä, että meidän on kaikkien tultava kurinalaisemmiksi. Jos vain yrittää hyötyä tai olla mukana Sahaja Yogassa ja väittää olevansa sahaja-joogi, se ei riitä olemaan sydämen solu. Varoitus on annettava nyt. On hyvin tärkeää, että tässä vaiheessa, kun Sahaja Yoga on lähdössä nousuun, muistetaan tämä, kun vauhti on saavutettu ja lähdemme nousuun. Ne, jotka jäävät jälkeen, he jäävät jälkeen. Joten älkää ruvetko ylimielisiksi. Katsokaa omaa luonnettanne, kuten kaikki sanovat: "He ovat hyvin ylimielisiä." Yrittäkää olla nöyriä ja ymmärtäkää, että teidän on oltava mukana koneessa eikä jäädä kentälle.

Kaikki tapahtuu nopeasti. Kaikeksi onneksi tänään alkaa Navaratri, ja Minun on määrä olla Lontoossa, ja tämä Navaratri-puja pidetään täällä. Mikään muu maa ei ole niin onnekas, sillä tämä on korkein mahdollinen puja, suurin mahdollinen seremonia, johon voitte osallistua. Miksi vietämme Navaratria? Navaratrin viettäminen sydämessä tarkoittaa Shaktin voimien vastaanottamista, oivaltamista siitä voimasta, jota kaikki chakrat pitävät sisällään, ja kun ne ovat valaistuneet, kuinka kaikkia näiden yhdeksän chakran voimia voi ilmaista sisällään; seitsemän chakraa plus sydän ja kuu tekee yhteensä yhdeksän. Sanoisin, että nämä seitsemän ja niiden yläpuolella vielä kaksi keskusta, jotka Blake yllättävää kyllä on selvästi osannut kuvata yhdeksäksi. Juuri nyt en voi puhua näistä kahdesta ylimmästä keskuksesta, mutta puhutaan nyt seitsemästä keskuksesta. Näiden keskusten voimat, oletteko pystyneet kehittämään niitä itsessänne? Kuinka olisitte voineet? Teillä ei ole aikaa.

Olette kaikki kiireisiä ja ylimielisiä. Jotta voisimme kehittää voimiamme, meidän on keskityttävä näihin chakroihin. Joka paikassa, minne menin, olin yllättynyt kysymyksistä, joita sain, miten ihmiset suhtautuivat; kukaan ei kysynyt perheestään, kodistaan, työstään tai muusta vastaavasta tyhjänpäiväisestä kuten työttömyydestä ja muusta. He vain kysyivät: "Äiti, kuinka voisimme kehittää voimaamme tässä chakrassa, tai tässä tai tässä?" Kysyin: "Miksi kysytte juuri tästä tietystä chakrasta?" He vastasivat: "Koska tunnemme, että tämä ei ole kunnossa meissä, erityisesti minulla on ongelmia tämän kanssa". Tämä on yksi työstettävä negatiivisuus, jotta kurkkuni tulisi kuntoon. Oivaltanutta sielua Minun ei pitäisi joutua nuhtelemaan tai käskemään, koska en haluaisi puhua teille siihen sävyyn tänään. Mutta olen huomannut, että jos en varoita teitä nyt, huomenna te syytätte Minua siitä, että en varoittanut. Ottakaa tämä vakavana varoituksena.

Oivalluksen jälkeen Minun ei tarvitse nuhdella teitä ollenkaan, koska teissä on valo, olette saaneet tuntea, mitä Oivallus on, olette saaneet tuntea, mitä tarkoittaa olla oivaltanut, ja olette myös saaneet tuntea, kuinka paljon olette hyötyneet siitä, kuinka paljon teidän persoonallisuutenne on parantunut. Mutta on tehtävä jotain vielä enemmän: täytyy tarkkailla itseään ja nähdä, onko todella tullut kurinalaisemmaksi vai ei. Kenenkään johtohenkilön ei tarvitse sanoa teille, kenenkään toisen ashramissa asuvan ei tarvitse sanoa teille, kenenkään ei tarvitse sanoa teille. Te olette oivaltaneita sieluja, olette omia mestareitanne, olette omia gurujanne. Ajatelkaa, olette kaikki guruja, suuria guruja ja 'satguruja', kunnioitettavia pyhimyksiä, joiden ylle kaikki enkelit sirottelevat kukkasia. Ajatelkaapa. Ja täällä te pidätte ylimielisiä puheita, puhutte ylimielisesti. Se on hyvin kiusallista jumaluuksillekin. He eivät tiedä mitä tekisivät, kukittaisivatko vai tukkisivatko suunne. Täällä te olette... Nyt te olette niin suuressa asemassa, että olette saaneet Oivalluksen.

Nyt teidän pitää vain hyväksyä tämän suurenmoisen joogan kauneus niin, että vain valaisette omat voimanne, jotka ovat näissä seitsemässä chakrassa. Jos katsomme ensimmäistä chakraa, joka kuuluu Gaurin voimalle, Shri Ganeshan Äidin voimalle. Gaurin voimalle. Ne ovat valtavia voimia, eivätkö olekin? Hänen voimansa ansiosta olette saaneet Oivalluksenne. Mitä olemme tehneet varjellaksemme tätä voimaa sisällämme? Tänään Navaratrin ensimmäisenä päivänä katsotaan mitä olemme tehneet. Olemmeko pystyneet kehittämään viattomuutta sisällämme? Kun ihmiset puhuvat, he puhuvat kärkevästi. Miten voi olla kärkevä, jos on viaton?

He ovat ylimielisiä. Miten voi olla sellainen, jos on viaton? Ihmiset teeskentelevät. Miten voi tehdä niin, jos on viaton? He vahingoittavat toisiaan. Miten se on mahdollista, jos on viaton? Aivan ensimmäiseksi on nähtävä se, että jos viattomuuden voiman on säilyttävä, kaiken muun typeryyden on loputtava. Jos haluaa pitää viattomuuden itsessään, on luovuttava kaikesta viattomuuden vastaisesta. Voin ymmärtää ihmisiä, jotka ovat tietämättömiä, elävät tietämättömyydessä. Tietämättömänä ei tietenkään voi puhua viattomuudesta.

Mutta te ette ole tietämättömiä. Teillä on tietoa ja olette valaistuneita. Viattomuuden voima on niin suuri. Se tekee teistä täysin pelottomia, ei ylimielisiä, vaan viattomia. Ja hienoin asia viattomuudessa on se, että olette kunnioittavia. Jos kunnioittamisen ymmärrys ei ole kehittynyt sisällänne, jos ette pysty olemaan kunnioittavia toisia sahaja-joogeja kohtaan, toisia ihmisiä, ashrameita, kurinalaisuutta ja omaa itsekunnioitustanne kohtaan, silloin sellaisen ei kannata edes puhua Sahaja Yogasta, koska se on aivan perusasia. Voitte aluksi olla epäkunnioittavia, hyvä, ylimielisiä, hyvä, elätte pilvilinnoissa, kuten sanotaan, ratsastatte laukkaavalla hevosella, kaikki tällainen voidaan hyväksyä ja antaa anteeksi. Mutta kun olette nähneet valon, teidän on yritettävä päästä eroon kaikista käärmeistä, joista olette pidelleet kiinni. Asia on aivan yksinkertainen. Vain lapsenkaltainen luonne voi ottaa vastaan Gaurin siunauksia, muuten siihen ei pysty.

Teidän on oltava todella lapsenkaltaisia, muuten kaikki on täysin turhaa, teille ei kannata kertoa yhtään mitään, koska ajattelette, että olette liian älykkäitä. Sellaiselle, joka uskoo olevansa liian älykäs, ei kannata kertoa mitään, koska hän tietää jo kaiken. Kun vahvistatte ensimmäistä voimaanne, teidän on ensiksi opittava istumaan Äiti Maan päällä. Teidän on kunnioitettava Äiti Maata, koska ensimmäinen chakra on tehty Äiti Maasta. Yrittäkää rauhoittua Äiti Maan päällä. Ja kunnioitus. Katsokaa puita, kun ne alkavat kukkia, ne eivät ole niin kunnioittavia, mutta kun ne ovat täynnä hedelmiä, ne taipuvat alas kohti Äiti Maata. Samalla tavalla, kun te olette saaneet Sahaja Yogan hedelmiä, on teidänkin kumarrettava. Viattomuudessa on erityisominaisuus tehdä ihmisestä äärimmäisen rauhallinen, äärimmäisen rauhallinen. Kaikki viha, kiukku, väkivaltaisuus... Jos ihmisessä ei ole viattomuutta, rauha ei voi tulla häneen, sillä ihminen, joka ei ole viaton, on joko viekas tai aggressiivinen.

Hänen sydämessään ei voi olla rauhaa. Mutta viatonta ihmistä tällainen ei vaivaa, hän elää viattomasti ja nauttii kaikesta täydellisessä rauhassa ja harmoniassa. Väkivaltaisuus syntyy siitä, että ihmisestä tulee älykäs. Hän ajattelee: "Olen niin älykäs ja tuo toinen on niin tyhmä, että minulla on oikeus huutaa tälle ihmiselle". Ja ihminen, joka ei ole viaton, ei ole koskaan viisas. Ensi silmäyksellä hän saattaa näyttää terävältä, mutta hän ei ole viisas. Viisaus tulee vain viattomuuden kautta. Paljonko viisautta olette saaneet koottua itseenne? Tätä teidän on tutkittava. Kun viattomuutenne voima kasvaa, viisaus on silminnähtävää.

Ihmiset sanovat: "Tämä mies on hyvin viisas". Esimerkiksi jos joku valittaa vaimostaan, viisas mies sanoo: "Hyvänen aika, katsokaa, hän on vieläkin kiinni vaimossaan". Joku toinen valittaa kodistaan tai jostain. Hän sanoo: "Katsokaa nyt tätä, vieläkin kiinni kodissaan". Siihen ei näy loppua. Tiedän ihmisiä, joiden pää on paisunut niin, että he luulevat, että heidän täytyy pitää tunnin puhe Sahaja Yogasta. Jos he eivät saa pitää tunnin puhetta, he ajattelevat, että heidän egonsa ei ole saanut tulla riittävästi esiin. Mutta viisaan ihmisen ei tarvitse puhua, eikä tehdä mitään. Hän tekee vaikutuksen hiljaisuudellaan ja viisaudellaan muihin paljon helpommin. Tämä meidän on nähtävä, että olemmeko pystyneet tulemaan kurinalaisemmiksi?

Sillä kasvumme on vasta aivan alkuvaiheessa. Meidän on kasvettava vielä enemmän. Ihmiset eivät ymmärrä tätä asiaa egoistisuuden ilmapiirissä, että on kasvettava; he eivät ole vielä kasvaneet. On kasvettava vielä paljon enemmän. Kun kasvatte, huomaatte, että viisaus on täynnä myötätunnon tuoksua. Viisautenne levittää ympärilleen myötätunnon tuoksua. Sellainen kaunis myötätunto voi säteillä olemuksenne kautta niin, että jokainen lähellenne tuleva voi tuntea suotuisuutenne. Mutta jälleen: teidän on annettava täysi kunnioituksenne omalle Itseoivalluksellenne ja omalle Itsellenne. Ennen kaikkea teidän täytyy meditoida. Joku lähetti Minulle kirjeen ja näin, että värähtelyt olivat hirveät.

Kysyin: "Mikä tätä miestä vaivaa? Hänen värähtelynsä ovat aivan kamalat, mitä hän oikein tekee?" Sitten sain tietää, että hän sanoo, että hänen ei tarvitse meditoida. Hän sanoo jo saavuttaneensa neljännentoista taivaan, joten hän ei enää tarvitse meditaatiota, hänen ei enää tarvitse meditoida. On helppoa selittää, mutta kenelle te selitätte? On selitettävä itselleen, vain itselleen, kukaan muu ei halua kuulla selityksiänne. Se on kuin myöhästyisi koneesta. Kun myöhästyy koneesta, kenelle te silloin selitätte, kone on jo mennyt. Silloin voi selittää vain itselleen. Voi selittää ilmaan tai nousuportaille tai jonnekin: "Voi, kun pääsi käymään näin, että oli sellainen juttu, eikä ollut aikaa, ja oli ruuhkaa, sitä ja tätä".

Mutta kone meni jo. Kenelle te selitätte? Jokaisen pitää siis meditoida joka päivä. Tämä on hyvin tärkeä asia, jonka ihmiset tekevät kaikissa niissä maissa, joissa en ole. Koska asun Englannissa, ihmiset pitävät Minua itsestäänselvyytenä. "Äiti tekee kaiken." Niinpä sitten nousen ylös kello 4, peseydyn ja meditoin kaikkien puolesta. Minun pitää alkaa tehdä sitä uudestaan. Kun teillä ei ole aikaa meditoida, antakaa edes Minun meditoida puolestanne. Joka ikisen on nyt luvattava Minulle, että he meditoivat joka päivä.

Nouskaa ylös aamulla! "Emme pysty nousemaan ylös aikaisin aamulla." Koko maailmaa pystyy, mikseivät myös englantilaiset? Mutta kun oli Waterloon taistelu, he olivat ensimmäisinä paikalla. He voittivat taistelun, koska olivat niin täsmällisiä. Mitä on tapahtunut heidän täsmällisyydelleen tänä päivänä? Me emme juo, meillä ei ole krapulaa, emme nuku myöhään, miksi emme päättäisi tänään: "Nousen ylös joka aamu ja meditoin. Ja meditoidessani minun on keskityttävä itseeni eikä muihin. Minun on katsottava, mikä minussa ei ole kunnossa, missä epätasapaino on, mikä chakra ei ole kunnossa, mitä minun pitää tehdä." Tänä Navaratrin päivänä, kun on Navaratrin ensimmäinen päivä, Gaurin voimien on sytyttävä sisällämme ja niiden on näyttävä.

Ne ovat valtavia voimia. En pysty kuvailemaan niitä yhdessä puheessani. Ajatelkaa Esiaikaista Kundaliinia. Hän toimii Äiti Maassa, Hän toimii universumissa, Hän toimii eläimissä, Hän toimii materiassa, Hän toimii ihmisissä, ja nyt Hän toimii teissä. Hän päättää, millaiset kasvot ja muodot saatte. Hän päättää, minkä lapsen saatte. Hän antaa teille juuri sellaisen lapsen, jonka tarvitsette. Hän on antanut teille kaikki nämä kauniit lapset. Hän on antanut teille säteilevät kasvot ja silmät. Kaiken tämän Hän on tehnyt teille, mutta entä se Voima, joka teillä on sisällänne.

Kuinka paljon olette tuoneet sitä esille? Esiaikainen Kundaliini tekee todella paljon työtä. Entä te, yksilöt, joiden oma Kundaliini on herätetty? Kuinka paljon olette avanneet Häntä. Kundaliini on hyvin yksinkertainen asia, kuten tiedätte. Se on todellinen halu. Todellinen halu tehdä itsestänne täydellisiä ja kasvaa. Jos se on todellinen halunne, mikään muu ei ole tärkeää. Kaikki muut halut tulevat toiselle ja kolmannelle sijalle. Kaikkein tärkein halu on halu kasvaa.

Ja kenen eduksi? Se tapahtuu teidän eduksenne, ja teidän etunne varassa lepää koko maailman etu. Tämän päivän sahaja-joogit edustavat koko universumin kasvua, koko ihmiskunnan kasvua. Ymmärrättekö tämän asian, että olette hyvin tärkeässä osassa erittäin kriittisenä aikana, kun koko maailma on romahtamaisillaan? Teillä on suuria näkijöitä, kuten William Blake, ja nämä ihmiset ovat puhuneet tästä ajasta. He ovat rakentaneet kaiken, perinteisesti olemme rakentaneet kaiken - nyt tänne Englantiin. Ikiaikainen työ, joka on tuonut Englannin tälle tasolle... Käsitättekö nyt, että englantilaisten sahaja-joogien asema on hyvin tärkeä? Mutta viisauden puute ja ylimielisyys ilman ymmärrystä Itsestä; miten voitte puhua niin äänekkäästi? Miten voitte kuvitella organisoivanne kaiken, kun itse olette niin heikkoja ja ylimielisiä? Tänään en aio ruveta laskemaan, kuinka moni meditoi päivittäin ja kuinka moni ei.

Mutta sen verran voin sanoa, että ensi vuonna ne, jotka eivät meditoi joka päivä, eivät ole täällä enää. Uskokaa Minua. Se on fakta. Teidän on meditoitava joka päivä. Laittakaa itsenne kuriin. Olette päässeet uuteen ulottuvuuteen. Teillä on uusi visio. Kun näette tämän vision edessänne, kun opitte tuntemaan sen, ette voi vain jäädä paikoillenne. Astukaa sisään siihen! Kaikki kyselevät, myös Damle: "Äiti, olette käyttäneet niin paljon aikaa näihin englantilaisiin.

Miksi käytätte heihin niin paljon aikaa?" Saatatte ehkä ajatella, että koska olette niin suuria, siksi Minun on palveltava teitä. Ajatelkaa, mitä haluatte. Mutta kaikkein tärkein asia on se, että asutte Sydämen maassa, ja Minun täytyy puhdistaa teitä enemmän, paljon enemmän kuin muita. Mutta asia on juuri päinvastoin. Muut menevät vauhdilla eteenpäin. Olen hämmästynyt: heidän värähtelynsä, herkkyytensä ja ymmärryksensä. Ja heistä on tullut mestareita, joka ikisestä. Täällä kaikki halutaan keskittää, ja kaikki eivät halua ymmärtää Sahaja Yogaa, mutta kaikki haluavat pitää siitä puheen. Vanhempia henkilöitä ei kunnioiteta.

Ei kunnioiteta vanhempia eikä nuorempia, ja jotkut kuvittelevat olevansa korkeammalla, kun ovat saaneet Oivalluksen muita aikaisemmin. Muistakaa silloin Jeesuksen lause: "Joka itsensä ylentää, se alennetaan". Yrittäkää ymmärtää, että teidän itsenne pitää kasvaa, teidän itsenne pitää tuoda esiin näitä voimia. Voiman esiintuominen - en tiedä, kuinka hyvin olette sen ymmärtäneet. Kun henkilö, jolla on Gaurin voima, astuu sisälle saliin tai mihin tahansa paikkaan, kaikkien Kundaliinit nousevat vain tehdäkseen kunniaa. Kun teillä on Gaurin voima, silloin erotutte kaikista muista, koska teillä on viattomat, himottomat, vailla ahneutta olevat, kauniit ja sädehtivät silmät, ja minne tahansa käännätte katseenne, jo yksi silmäys saa Kundaliinin välittömästi nousemaan. Ihmiset, jotka sairastavat syöpää, sitä tai tätä sairautta, kaikki voidaan parantaa hetkessä, jos teillä on vain tämä yksi, Gaurin voima. Kaikki ongelmanne voidaan ratkaista. Negatiivisuudet häviävät, ja teistä tulee kuin lootuksen kukkia. Kauniita, tuoksuvia, jotka voittavat kaikenlaiset negatiivisuudet.

Täällä on näin: "Tuo tyyppi koski minua, ja nyt minusta on tullut egoistinen." Jos yksi tyyppi on egoistinen, ja hän vain puhuu jonkun kanssa, niin tämä muuttuu heti egoistiseksi. Eihän pidä olla herkkä tällä tavalla. Teidän täytyy olla herkkiä Jumalalle, eikä pahoille asioille. Olemme lähempänä pahaa ja alttiimpia pahalle kuin hyvälle. Voima, tämä hyvän omaksumisen voima, hyvän säteilyn voima, kaikki nämä voimat ovat täysin ulottuvillanne. Mutta tästä ei pidä tulla mitään kunnianosoitusta, vaan eräänlainen haaste, eräänlainen kaunis uteliaisuuden kohde ja edistysaskel teille itsellenne. Mutta olemme menossa alaspäin, Minun on sanottava, Englannissa olemme menossa alaspäin. Koska meillä on kummallisia pinttymiä, outoja ihmisiä, jotka eivät pääse irti pinttyneistä tavoistaan. Sellaisille ihmisille täytyy antaa varoitus, ja myöhemmin ehkä, kuten ihmiset täällä ovat päättäneet, heidät täytyy laittaa mustalle listalle.

Tämä on Minulle hyvin surullinen päivä, ja siksi koko paikka on täynnä... En haluaisi pitää mitään pujaa täällä, koska olen todella surullinen. Kun näen värähtelyt, kun näen miten asiat ovat; englantilaiset ovat kuin huviretkellä, ja tunnen oloni niin onnettomaksi, että ette tiedäkään. Olen aina ollut äärimmäisen rakastavainen, ja olen jo suureellisesti kehunut teitä saavutuksistanne. Mutta jos katsotte asian sisältöä; katsokaa sisältöä, katsokaa sisällenne. Jokaisen yksilön pitää katsoa itsessään olevaa sisältöä. Olemme huolissamme ystävästämme, sulhasestamme, vaimostamme, miehestämme tai jostakin. Se ei ole oikea luonteenlaatu. Ihmisten luonteenlaatu on alhainen ja menee yhä alemmaksi. Se ei ole hyvä asia, ei todellakaan. Jos rakkauteni ja myötätuntoni pilaa teidät, Minun on paras lopettaa se.

Sillä te pystytte siihen, meriittienne ansiosta olette saaneet syntyä tähän maahan. Pystytte pääsemään todella korkealle. Tiedän sen. Teidän on mahdollista päästä todella korkealle. Mutta ei siitä puhumalla tai sitä ajattelemalla, vaan tulemalla siksi suureksi voimaksi, tulemalla siksi voimaksi. Ja mitä kaikkia kollektiivisia siunauksia ihmiset ovat saaneet; olin hämmästynyt kuullessani, että ihmiset ovat saaneet tällaisen ja tuollaisen siunauksen. Ihmiset ovat saaneet rajattomasti siunauksia. Miksi emme saa sellaisia täällä? Mikä meissä on vialla? Jos emme ole kollektiivisia, jos välillämme on ongelmia, se tarkoittaa, että välissämme on edelleen jonkinlainen ego, joka pitää meidät siunauksien ulkopuolella. Luvataan nyt sydämissämme, että tämän on mentävä sisään sydämiimme, meidän on saatava hyvin syvä tunne itsellemme, että Jumalan armosta olemme saaneet syntyä sellaisena ajankohtana, jolloin tämä asia on tapahtunut, että me olemme niitä, jotka saavat nauttia Jumalan siunauksista, että olemme saaneet Oivalluksemme, että olemme nousseet niin korkealle.

Meidän pitäisi nyt levittää siipemme - mutta leikkaammekin ne irti. Älkää muuttuko ahdasmielisiksi ihmisiksi, jotka murehtivat kaikenlaisista pienistä asioista. Mikään ei ole tärkeää. Jos katsotte aikaisempia elämiänne, teillä on ollut kaikenlaista ruokaa, olette matkustaneet sinne tänne, teillä on ollut kaikenlaisia avioliittoja, olette tehneet kaikenlaista tyhjänpäiväistä, johon ihmiset tuhlaavat aikaansa. Se on ohi nyt, päättynyt. Nyt saatte tehdä jotain uutta. Kuinka monen kanssa olette olleet naimisissa entisten elämienne aikana, kuinka monta taloa teillä on ollut aikaisemmissa elämissänne, kuinka paljon nautintoja teillä on ollut, nyt se on loppu - lopettakaa se! Tämä on erityistä aikaa, 'Ritambharan' parasta aikaa, jolloin teidän täytyy kasvaa. Siitä on kysymys, tämä on se aika. Jos ette kasva tänä aikana, ette kasva ollenkaan.

Teidän on otettava siitä kaikki irti. Täydellä innolla teidän on tehtävä Sahaja Yogaa. Se ei tarkoita, että teidän pitää luopua työpaikoistanne tai muusta. Jos teette innolla Sahaja Yogaa, teette innolla kaikkea. Mutta teissä ei ole intoa. Äskettäin Münchenissä päätin - en tiedä onko Warren jo kertonut - Münchenistä. Kerroitko heille Münchenistä? Selvä - München. Päätin viime hetkessä, koska siellä oli eräs kamala henkilö Münchenistä, joka kertoi Minulle, että Münchenin etsijät tulevat esittämään tällaisia kysymyksiä. En pitänyt sellaisesta.

Nainen oli hyvin töykeä. Sanoin, että en tule Müncheniin. Mutta Wienissä tunsin Münchenin värähtelyt. Olin hämmästynyt. Sanoin: "Selvä, menen Müncheniin". Meidän piti juosta paikasta toiseen, että saimme Minulle viisumin. Kaikki sujui hyvin, kuten aina. Ja tänä lyhyenä aikana, kolmen päivän aikana paikalle tuli neljäsataa ihmistä. Ja kuulkaa, kaikki olivat niin täynnä intoa, jopa lapsetkin, ja he kuuntelivat joka ikisen sanan, jonka lausuin, he poimivat niitä kuin helmiä, kuin arvokkaita timantteja, joka ikisen sanan he painoivat mieleensä. Kun he saivat Oivalluksensa, he istuivat täysin haltioituneina.

Kuvitelkaa, että saksalaiset menevät ohi teistä englantilaisista. Miten teidän käy? He ovat määrätietoisia ihmisiä. Jos he päättävät tehdä hyvää, he tekevät paljon hyvää. Eivät he ole - tällaisia. Ja kun lähdin sieltä, he jäivät saliin vielä tunniksi, aivan haltioissaan, ja keskustelivat Sahaja Yogasta. Mutta täällä heti kun lähden, ihmiset alkavat keskustella jostain typerästä. Minä kuulen sen. Tunnen värähtelyistä ja kaikesta. Meissä ei ole intoa, meidän on syvennettävä intoamme. Sitä kutsutaan 'shraddhaksi' (usko).

Se on tärkeää, hyvin tärkeää. Olen varma, että tänä vuonna te asetatte etusijalle Sahaja Yogan syvällisen ymmärtämisen. Sellainen syvällinen into puuttuu. Ehkä teillä on mennyt jotain vikaan menneisyydessänne, ja olette sen takia ehdollistuneita tai ajattelette sitä. Miten minä pystyn siihen, se on aivan liikaa. Te pystytte siihen, pystytte kaikkeen, unohtakaa menneisyytenne. Menneisyydellä ei ole minkäänlaista merkitystä Sahaja Yogassa. Teidät on täysin uudistettu, mutta teidän on käytettävä mekanismianne. Olen tehnyt teidän kanssanne niin paljon työtä, että mekanismissanne ei ole mitään vikaa. Teillä ei vain ole uskoa itseenne.

Ja ne, jotka eivät usko itseensä, ovat aina ylimielisiä. Aivan ensiksi asettautukaa sisälle Henkeenne, sisälle sydämeenne ja yrittäkää kehittää voimianne, sisäisiä voimia, ei puhumisen tai mahtailemisen voimia, vaan sisäisiä voimianne. Edelleen monet ovat riivattuja, tiedätte sen. On häpeällistä, että vielä Jumalan temppelissäkin on ihmisiä, jotka ovat kauheiden pahuuksien riivaamia. Miten se voi olla mahdollista? Kannatte edelleen itsessänne kaikkea tällaista, miten se on mahdollista? Täytyy olla mukana täydellä innolla, ja niistä, joista ei tänään näytä tulevan mitään, kasvavatkin niin suuriksi, että saatte ihmetellä itsekin. "Miten minusta on tullut näin suuri?" Mutta kaikkein tärkein asia on kurinalaisuus. Pitäkää itsenne kurissa. Kun kysymyksessä on syöminen, jotkut ihmiset syövät liian paljon.

Kun kysymyksessä on puhuminen, jotkut ihmiset puhuvat liian paljon. Tai sitten he eivät puhu lainkaan tai he eivät syö lainkaan. Kaikki tällainen on kurittomuutta. Jotta henkisessä elämässään pääsee korkeammalle, on parasta ottaa kurinalaisuus omasta Hengestään, silloin on automaattisesti kurinalainen. Antakaa Henkenne hallita teitä. Se on mahdollista. Se on mahdollista, sillä olen nähnyt jo niin lyhyessä ajassa, ja olen ollut näissä maissa vain niin vähän aikaa, enkä edes tunne heitä nimeltä. Täällä tunnen teidät käytännöllisesti katsoen kaikki, tiedän nimenne ja myös värähtelynne. Ja nämä muut ovat kasvaneet niin paljon. Tänään on siis suuri päivä.

Totta kai se on suuri etuoikeus. Olette aina etuoikeutetussa asemassa, kuin ylähuoneen jäsenet. Se on totta, mutta ehkäpä tulee päivä, jolloin tämä parlamentin ylähuone lakkautetaan kokonaan. Teidän on käyttäydyttävä kuin lordit. Siksi Minun nöyrä pyyntöni on, että oppisitte palvomaan kurinalaisuutta. En sano: "Tehkää niin, tehkää näin". Tiedätte itse, mitä pitää tehdä. Ja sen lisäksi teidän ei pidä sanoa Minulle: "Tiedän, minun olisi pitänyt, tiedän". Jos tiedätte, miksi ette sitten tee? Teillä on voimat siihen.

Päättäkäämme tänään täydellisesti itseemme ja ylösnousemukseemme luottaen, että osallistumme tähän Pujaan täydellä hartaudella, ja päättäkäämme sydämissämme: "Nyt laitan itseni kuriin". Jumala siunatkoon teitä.