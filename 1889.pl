12 lipca 1998
Guru Pudźa
Kampus, Cabella Ligure (Włochy)

Dzisiaj zebraliśmy się tu, aby odprawić Guru Pudźę. Słowo „guru” pochodzi od „tego, który jest magnetyczny, osoby, która jest magnetyczna”. Ten, kto przyciąga uwagę poszukujących, jest guru. Oznacza to również ciężar, czyli można powiedzieć, osobę, która jest bardzo stabilna, która jest bardzo głęboka, która posiada wiedzę i która potrafi działać jak Matka Ziemia.

Ponieważ siła magnetyzmu w Matce Ziemi również nazywana jest magnetyczną, ale w sanskrycie jest to „Gurutwa karszan”, co oznacza „przyciąganie ciężaru Matki Ziemi”. Ale w rzeczywistości jest to moc Matki Ziemi, która sprawia, że stoimy pewnie na nogach, gdy obraca się ona z tak ogromną prędkością, w przeciwnym razie zostalibyśmy odrzuceni. Przy tej prędkości, z jaką się porusza, wciąż jesteśmy przywiązani lub zjednoczeni w naszej równowadze, tylko dlatego, że Ona ma grawitację. Ta powaga musi być w guru.

Powaga oznacza rodzaj poważnego rozumienia samego siebie i własnych obowiązków. Zatem guru musi być bardzo stabilny. W dzisiejszych czasach ludzie są bardzo mobilni, cały czas poruszeni, cały czas czymś zaniepokojeni. Drobne rzeczy, które dzieją się tu i tam, wytrącają ich z równowagi. Spotykają ludzi bez żadnych wartości, wtedy dają się wytrącić z równowagi. Te niepokojące cechy biorą się z braku naszej powagi. Osoba, która ma powagę, nie popada w depresję, ani się nie ekscytuje, ani nie jest nadmiernie entuzjastyczna, ani nie jest bardzo smutna czy nieszczęśliwa. Jest więc w centrum, jest w centrum swojej istoty.

Ale jak stać się guru? To bardzo ważne, aby Sahadźa jogini to zrozumieli. Wielu czuło, że są guru, próbowali zachowywać się w dziwny sposób i stracili swoją pozycję guru. Pierwszą i najważniejszą rzeczą dla Sahadźa joginów jest to, że muszą dokonywać introspekcji, muszą obserwować samych siebie. Jeśli ktoś biega i zmienia się, bo nastała nowa moda, bo ludzie go stłamsili lub o to poprosili; jeśli ktoś zmienia się tylko po to, by zadowolić ludzi o niskich wartościach, to nie może być guru. Musi on umocnić się na wartościach Sahadźa Jogi. Bez introspekcji nie będziecie wiedzieć, nigdy nie przypomnicie sobie, co zrobiliście źle, ani nie pomyślicie o tym, co musicie zrobić dobrze. Ale jest to możliwe tylko wtedy, gdy stale się doskonalicie.

Przede wszystkim wszyscy wielcy święci chwalili swojego guru. Na przykład w Indiach mamy wielkiego świętego, Dźńaneśwarę [czytaj: Gjaneśwarę]. Napisał on cały rozdział o guru. W języku angielskim przetłumaczono to jako „preceptor” [nauczyciel] – guru jest mistrzem – a to, co zrobił, jest wielką rzeczą. Mówi on, że nie wolno wam rzucać wyzwania guru, w przeciwnym razie nigdy nie staniecie się guru; możecie nim być z nazwy, ale nim nie jesteście. Po drugie, nigdy nie możecie się źle zachowywać. Nigdy nie możecie być niegrzeczni, aroganccy i nie możecie okazywać swojego gniewu guru. Jeśli tak jest, oznacza to, że nie jesteście guru, wciąż jesteście osobowością na bardzo niskim poziomie. Jest bardzo wyraźnie powiedziane, że jeśli próbujecie mówić przeciwko innym guru, którzy są prawdziwymi guru, którzy są bardzo wysokiego kalibru, to również wtedy nie jesteście guru.

Ale powiedziałabym, że wszyscy macie teraz wibracje, wszyscy macie wibracyjną świadomość. Kiedy macie wibracyjną świadomość, jesteście w stanie dowiedzieć się o każdym. Nie musicie teraz mówić o waszym własnym rozumieniu danej osoby, ale spróbujcie zmierzyć się z tą osobą bezpośrednio i powiedzieć jej: „Na tym polega problem”, i poprosić ją, aby się zmieniła.

Ale w Sahadźa Jodze mamy coś więcej, niż mieli inni guru. Inni guru byli bardzo, bardzo surowi. Nosili w ręku kij, duży kij, którego używali do chodzenia lub do bicia swoich uczniów. Bili swoich uczniów w tak zły sposób, że uczeń dosłownie bał się guru.

Podam wam przykład guru, którego spotkałam. W Indiach był pewien człowiek, który przyszedł do jednej z pań, która była Sahadźa jogini, i powiedział, że: „Mój guru przekazał mi wiadomość, że Adi Śakti przybędzie i zamieszka z tobą. Czy to prawda?” Odpowiedziała: „Tak, zamieszka ze mną. I co z tego?” On powiedział: „Mój guru mi powiedział, żebym poszedł i poprosił Ją, czy mogłaby przybyć do naszego aśramu”. Odpowiedziała: „Zapytam Matadźi, nie wiem”. Ten człowiek przyszedł na program i zobaczył Mnie, gospodynię domową. Powiedział: „To nie może być ten Guru”. Ale kiedy weszłam, zobaczył, a kiedy dałam Samorealizację, że Kundalini wszystkich się przebudziła, był tak zaskoczony i pokłonił Mi się do stóp.

Otóż jego guru mieszkał w Amarnath, to bardzo słynne miejsce religijne w Himalajach. A ten człowiek mieszkał w miejscu zwanym Ambarnath. Zapytał Mnie więc: „Matko, czy przyjedziesz do mojego aśramu?” Odpowiedziałam: „Czemu nie?” Ponieważ ci guru w dawnych czasach nigdy nie opuszczali swojego miejsca, które nazywają takia – co znaczy „poduszka” – nigdy nie opuszczali swojej takia. Rzekłam: „W porządku, nie mam nic przeciwko. Przyjadę do ciebie, do twego aśramu”. Więc on przez cały czas milczał. Pojechałam tam, ten guru upadł Mi do stóp i był bardzo, bardzo pełen szacunku; a potem wróciliśmy do domu.

Wtedy ten człowiek zaczął Mi mówić: „Jeśli nie powiesz mojemu guru, chciałbym Ci powiedzieć, że mam bardzo złą Adźńę [czytaj: Agję]. Czy możesz ją uzdrowić, Matko?” Rzekłam: „Czemu nie? Zrobię to”. Wróciłam więc do tego guru i rzekłam: „Dlaczego nie uzdrowiłeś jego Adźńi?” Rzekł: „Dlaczego? Dlaczego miałbym ją uzdrawiać? Kto uzdrowił moją Adźńę? Sam to wypracowałem. Musiałem dokonać introspekcji, dowiedzieć się, i uzdrowiłem własną Adźńę, więc dlaczego miałbym uzdrawiać jego Adźńę? Niech się trudzi, niech pracuje, niech do tego dojdzie. W przeciwnym razie będzie rozpieszczonym człowiekiem”.

Byłam dość zaskoczona. A on powiedział: „Ty to robisz, bo jesteś Matką. Jesteś niczym innym jak miłością i dlatego robisz to wszystko dla innych. Ale nie ja! Żaden guru nie otworzy Adźńi swoich uczniów”. Zapytałam: „Więc po co jesteś guru?” Odpowiedział: „Ponieważ musimy ich prowadzić. A jeśli ich Adźńa jest źle odcięta, jeśli ich uwaga nie jest w porządku, nie obchodzi mnie to. Ich obowiązkiem jest dokonać introspekcji i odkryć, i wspiąć się po drabinie, którą przed nimi postawiłem. Jestem więc guru, mogę dać im tylko drabinę do wspinaczki. To oni powinni bardzo ciężko pracować, to oni powinni dokonywać introspekcji, to oni powinni się korygować. Dlaczego miałbym im pomagać do tego stopnia, żeby otwierać im Adźńę?”

Rzekłam: „Dobrze, pozwól Mi otworzyć jego Adźńę, jeśli nie masz nic przeciwko”. Rzekł: „Jesteś Matką, rób, co chcesz; nie mam nic do powiedzenia. Jeśli chcesz to zrobić, zepsujesz go, zepsujesz go. Niech zrobi to sam, w przeciwnym razie zepsujesz go”. Rzekłam: „Tak jak ty też psujesz, nie otwierając niczyjej Adźńi, tak?” „Ale jakakolwiek pozycja, którą osiągnąłem, jest trwała”.

Więc otworzyłam jego Adźńę. Potem ten człowiek po drodze powiedział Mi, że jego guru wrócił „i zawiesił mnie nad studnią. I za każdym razem opuszczał linę, tak że wpadałem do wody. Zrobił to dziesięć razy”. Ale Ja zapytałam: „Dlaczego zrobił coś tak okrutnego?” Odparł: „Bo przyłapał mnie na paleniu papierosa”. Mój Boże!

Zapytałam więc jego guru: „Dlaczego robisz tak okropne rzeczy swoim uczniom?” Odpowiedział: „Inaczej, jeśli tak nie robisz, nigdy się nie wzniosą, nigdy nie pójdą w górę. Ty ciągle im wybaczasz, a im więcej im wybaczasz, tym gorsi się stają i nie wykazują żadnego wznoszenia się. Musisz więc być dla nich bardzo surowa. Proszę, nie rozpieszczaj ich cały czas”.

Byłam naprawdę zaskoczona. Jak mógł tak powiedzieć? „Widzisz”, powiedział, „Matko, jeśli dajesz wszystko za darmo, dajesz im wszystko tak łatwo, nigdy nie będą cenić swojego szacunku do siebie, nigdy nie będą cenić swojej Samorealizacji”. Powiedziałam: „To nie tak. Musisz dać im szansę. Musisz pozwolić im się wznieść i pozwolić im stać się kimś. Jak Matka Ziemia, co Ona robi? Sprawia, że nasiona kiełkują, potem wyrastają drzewa. Potem daje im owoce i dba o to, by owoce dojrzały; wszystko to Ona robi”. Ale on powiedział: „Ale oni nie są drzewami, widzisz, są ludźmi, i mają wolność, by stać się także diabłami”.

Powiedziałam: „Dobrze, jeśli są diabły, poradzę sobie z nimi. Zobaczysz, jak sobie z nimi poradzę. A jeśli są diabłami, pozostaną diabłami, nie możesz ich zmienić”. Więc spierał się ze Mną, a kiedy spotkał Sahadźa joginów, zapytał ich: „Ilu z was jest gotowych oddać życie za Śri Matadźi? Czy wiecie, co Ona wam dała?” Odpowiedzieli: „Tak, wiemy”.

Przyszli więc do Mnie i powiedzieli: „Matko, on chciał, żebyśmy oddali za Ciebie życie”. Powiedziałam: „Nie ma takiej potrzeby, to nie jest konieczne; ponieważ być może prosił o to swoich uczniów”. A potem spotkałam wielu takich jak on, którzy byli bardzo surowymi guru, wymagane było całkowite posłuszeństwo; potrzebna całkowita pokora, całkowite poddanie się. Słowo przeciwko guru nie było tolerowane, ale nawet nie można było odpowiedzieć, nie można było okazywać guru żadnego gniewu. Spotykałam czasem ludzi, którzy tacy byli, wtedy przestawałam z nimi rozmawiać i tyle. Jeśli chcą się poprawić, mogą się poprawić; jeśli nie chcą się poprawić, nie można ich do tego zmusić. Ale według tych guru w ich umysłach powinien panować wielki strach, powinni być tak przerażeni, że aż będą się dobrze zachowywać.

My oczekujemy tak wiele od guru, że jest waszym ojcem, matką, jest przyjacielem, wszystkim dla was. Jest czystą osobą, która pragnie tylko waszego wzniesienia się. Chce się wami opiekować, chce was prowadzić, chce was chronić i prowadzi was do życia duchowego; i w ten sposób guru musi pracować. Ale to, czego oczekuje się od uczniów, jest o wiele gorsze. Uczeń musi być absolutnie czystą osobą, powinien mieć czyste pragnienie stania się osobą duchową. Jeśli nie ma tego czystego pragnienia, ma jakieś inne pragnienia, wtedy jest to absolutnie bezużyteczne.

Na przykład niektórzy ludzie przychodzą do Sahadźa Jogi, widziałam to, chcą wyrobić sobie nazwisko, stają się wielkimi mistrzami wszystkiego, chcą wszystko zdominować. To nie jest, to nie jest ważne. Są ludzie, którzy próbują zarabiać pieniądze w Sahadźa Jodze: sposób na zarabianie pieniędzy. To też jest absolutnie złe; i nie tylko to, ale jest to bardzo niski poziom, że chcecie zarabiać pieniądze na Sahadźa Jodze. Są też ludzie, którzy przychodzą tu tylko dla jakiejś polityki. Mówią różne rzeczy tu i tam. Wszystkie te rzeczy nie dadzą wam absolutnie żadnego wzniesienia.

Przyszliście tu tylko po to, aby osiągnąć wspaniałe życie duchowe, aby stać się guru. Teraz też jest sporo tego politykowania, ludzie próbują cieszyć się pozycją lidera, więc starają się utrzymać tę pozycję w bardzo szczególny sposób. Nie ma takiej potrzeby. Jeśli jesteście liderem, ponieważ jesteście wielkim mistrzem, pozostaniecie nim. Nikt nie może rzucić wam wyzwania, nikt nie może was zdetronizować i nie należy niepokoić się żadnym takim lękiem.

Sahadźa Joga to joga, w której strach nie odgrywa żadnej roli; nie ma dla was strachu. Jedyną rzeczą potrzebną do waszego wznoszenia się jest introspekcja. Spróbujcie się dowiedzieć, co robiliście? Czy jesteście absolutnie pokorną osobą? Czy robicie wszystko, co wam się mówi? Załóżmy, że mówię komuś, żeby pojechał, powiedzmy, w jakieś miejsce, on może nie pojechać. Przyjdzie i powie Mi: „Matko, wiesz, to się stało, tamto się stało” – jakaś wymówka, może nie pojechać. Ale to nie jest dobre zachowanie. Jeśli powiedziano ci, żebyś pojechał w to miejsce, musi być w tym jakiś sens i musisz jechać. Musicie być posłuszni. Jeśli nie jesteście posłuszni, nie możecie stać się guru, bo jeśli wy nie potraficie być posłuszni, jak inni mogą być posłuszni wam?

To posłuszeństwo nie jest dla żadnej osobistej korzyści guru, wcale nie, ale tylko dla waszej korzyści, dla waszej edukacji, dla waszego wznoszenia się. Więc jeśli przyjmie się taki punkt widzenia, to co się dzieje, to to, że zaczynacie nabywać wszystkich cech guru. Po pierwsze, guru nie może być osobą kapryśną, to pierwsza i najważniejsza rzecz. „Chcę ten dom, chcę tamtą rzecz; to mi się nie podoba, tamto mi się nie podoba”.

Jeśli ktoś nie wie, jak uwolnić się od wszystkich tych nawyków, nie może być guru. Jak może się wznosić? Oczywiście, mam na myśli, musicie próbować pozbyć się wszystkich tych nawyków. To są dziwne nawyki, które was unieszczęśliwiają; nie unieszczęśliwiają innych tak, jak was. Żaden nawyk nie powinien trzymać się guru. Pierwszą i najważniejszą rzeczą jest to, że musi on być ponad czasem. Nie powinien martwić się o czas.

Wiele razy widziałam ludzi, że jeśli muszą jechać na lotnisko, na przykład, coś w nich wstępuje, nagle wszyscy stają się szybcy. Nawet jeśli Ja mam jechać, Ja jadę, wtedy oni wszyscy stają się szybcy, wszyscy zaczynają biegać na łeb na szyję. Dlaczego? Ja jadę, wy nie jedziecie; ale tak się dzieje. Podobnie, jeśli powiecie komuś, że musi iść na jakąś uroczystość lub jakieś przyjęcie, ludzie zaczynają podskakiwać, i to jest bardzo nowoczesna choroba, wcześniej tak nie było. Zaczynają więc widzieć, że się spóźniają, denerwują się. Ale jeśli będziecie się tak martwić, nie wyjdziecie poza czas.

A kiedy wychodzicie poza czas, kontrolujecie czas, czas jest z wami przez cały czas. Kiedykolwiek idziecie, to się dzieje. Podam tego przykład. Mieliśmy w Cabelli małą dziewczynkę, która upadła i bardzo poważnie złamała rękę. Miałam właśnie wylatywać do Ameryki, właściwie już wyszłam z Mojego pokoju. Kiedy zobaczyłam to dziecko, rzekłam: „W porządku, nieważne. Wyleczę to dziecko najpierw”. Rzekli: „Nie, Matko, ale Twój samolot!” Odparłam: „W porządku, zapomnijcie o tym”.

Wzięłam więc dziecko, zajęłam się nim i poczuło się dobrze. I po, myślę, pół godzinie, wyjechałam, wyjechałam na lotnisko. I będziecie zdumieni, gdy usłyszycie, że ten samolot był zepsuty, ten, który leciał do Nowego Jorku. Więc ten samolot jest zepsuty. Wtedy powiedzieli: „Dobrze, może Pani polecieć innym samolotem, który leci do Waszyngtonu, na tym samym bilecie”. Rzekłam: „Świetny pomysł, proszę Mi go dać”, i poleciałam nim. Tak więc dotarłam do Waszyngtonu, które jest bardzo, bardzo miłym lotniskiem do przylotu, ponieważ nie ma problemu z odprawą celną, nie ma tłumu, niczego. Wszyscy ludzie lecą do Nowego Jorku, nie wiem dlaczego. Wszyscy powinni latać do Waszyngtonu, to bardzo zaskakujące. Odkryłam dla siebie, że nie żałuję, że nie poleciałam tym okropnym samolotem do Nowego Jorku.

W ten sposób wszystko się układa. I przychodzi czas, który jest dla was dobry. Mam tak wiele doświadczeń, o których mogę wam opowiedzieć, że martwienie się o czas samo w sobie jest bólem głowy. Jeśli pozostawicie to tej boskiej mocy i uwierzycie w nią, wtedy wszystko ułoży się dla waszego dobra. A jeśli nie, musicie wiedzieć, że to wasze przeznaczenie, musicie zaakceptować, musicie nauczyć się akceptować. Bo to, co sami sobie ustaliliście jako coś bardzo wielkiego, nie jest takie. Więc jaka jest najwspanialsza rzecz, którą musicie osiągnąć? – wasz dystans.

Wtedy stajecie się gunatit: co oznacza, jak wiecie, mamy w sobie trzy guny. Jedna z nich, nazywają ją sattwa guna, jest najlepsza. Ale są dwie inne guny, które, jak wiecie, są po lewej i prawej stronie. Jesteście albo osobą prawostronną, albo lewostronną. Te dwie guny w nas nie mają znaczenia. Załóżmy, że jesteście osobą prawostronną, co się wtedy z wami dzieje? Stajecie się nadaktywni. Nadaktywność powoduje zmęczenie, daje wam wszelkiego rodzaju choroby, które widzieliście, i musicie leczyć prawą stronę. Taka osoba jest niezwykle szybka, nie może usiedzieć w jednym miejscu przez dwie minuty, cały czas podskakuje i stwarza problemy sobie i swojej rodzinie.

Potem osoba lewostronna, którą nazywamy tamo guna – prawostronna to radźo guna, a lewostronna to ta, która jest tamo guna – „tamo” oznacza ciemność, taki człowiek boi się ciemności, ciemności, wszystkiego się boi. Ale staje się bardzo intrygującą, bardzo pokrętną osobą. Zawsze próbuje dręczyć ludzi w bardzo pokrętny sposób, nie otwarcie, podczas gdy człowiek prawostronny jest otwartym Hitlerem. Ale ten drugi, którego nazywany tamoguni, jest tym, który bardzo stara się dręczyć innych.

Radźoguni ma własne zdanie na każdy temat. Kiedy tak bardzo trzyma się własnego zdania, narzuca je innym osobom. Ale jeśli spojrzeć na jego własne życie, jest on w całkowitej niedoli. Nie potrafi dogadać się z ludźmi, nie potrafi z nimi rozmawiać, i jest bardzo duża przepaść między nim samym, jego Duchem a jego istotą. Drugi typ, tamoguni, to ci, którzy kończą z wszelkiego rodzaju chorobami. Nawet ludzie prawostronni zapadają na wiele chorób. Ale lewostronni mają je psychosomatyczne. Choroby psychosomatyczne są bardzo niebezpieczne i nieuleczalne przez ludzkich lekarzy.

Musicie więc zająć się Sahadźa Jogą. Ale znowu idziecie w prawo lub w lewo, znowu w prawo, w lewo. To nie jest zbyt dobra postawa, myślę, wobec życia, że jesteście związani jedną z tych gun, albo jesteście cały czas jak wahadło poruszające się z lewa na prawo, z prawa na lewo. Musicie więc być osobą stabilną. W tym celu wszyscy musicie medytować. Od razu poznaję osobę, która medytuje, i wiem, kto nie medytuje. Sami poznacie osobę, która medytuje. To kwestia dziesięciu, piętnastu minut, ale musicie to robić każdej nocy i rano, około pięciu minut medytacji; wtedy rozwijacie swoją równowagę, rozwijacie swoją wytrwałość, rozwijacie swoje własne ciało w taki sposób, że potrafi znieść wiele nonsensów, potrafi znieść wiele rzeczy.

Nie macie wtedy pragnień - jakie jedzenie powinniście jeść, kiedy powinniście jeść, komu powinniście się podobać – nic z tych rzeczy. Sami stajecie się tak słodką osobą, że wszyscy są zadowoleni i rozumieją, że trzeba być takim jak wy. Ludzie widzą was i stajecie się jak wzór do naśladowania. Ludzie zaczynają was naśladować, co oznacza, że stajecie się guru.

W ten sposób pozbywacie się tych dwóch nawyków, które macie, lewej i prawej strony. A sattwaguni to ludzie, którzy wierzą w prawość, ale kiedy są prawi, mają pogardę dla innych, którzy nie są prawi. Mówią różne rzeczy takim ludziom, przez co mogą rozwinąć pewien rodzaj usposobienia, że stają się odizolowani. Mogą pojechać w Himalaje, siedzieć tam i z nikim się nie spotykać; wycofać się ze społeczeństwa, wycofać się ze wszystkich relacji, ze wszystkich, i po prostu ustanowić siebie jako wielkiego guru gdzieś tam. Istnieje też taka generacja, która jest bezużyteczna.

Spotkałam niektórych z nich, gdy byłam w Haridwarze. I spytałam ich: „Co wy tu robicie w Himalajach?” Odparli: „Nie chcemy mieć do czynienia z ludźmi. To bezużyteczni ludzie, do niczego się nie nadają. Cokolwiek dla nich zrobisz, oni cię dręczą. Nie chcemy tam być”. Spytałam więc: „Dlaczego zostaliście guru? Jeśli nie potraficie sobie z nimi poradzić, jeśli nie potraficie wyjść z kłopotów, które wam sprawiają, i z tych wszystkich rzeczy, i pozostać w swoim spokoju, to jaki jest sens stawania się tym?” Rzekł: „Mamy już tego dość”. Niektórzy z nich mieli ponad sto lat i tak dalej, ale rzekłam: „Jaki z tego pożytek? Wasze życie jest bezużyteczne, mieszkacie tu sami gdzieś w dżungli”.

Rzekł: „Tygrysy, węże, wszystkie one nas znają, wiedzą, że jesteśmy wielcy; nie dręczą nas. Ale ci ludzie są uciążliwi. Jeśli zejdziemy na dół, będą nas dręczyć i torturować. Nie chcemy tam iść, bo są bardzo ambitni albo bardzo negatywni. Coś jest nie tak z ludźmi, żaden z nich nie osiągnął doskonałego stanu”. Byłam więc zaskoczona, że w ogóle nie chcą zejść na dół i być z nami, i być naszą integralną częścią. Rzekli więc: „Dobrze, Matko, Ty przybyłaś. Jesteś Matką, możesz to wszystko tolerować i możesz to wypracować, ale nie my. Jesteśmy poza tym, nie chcemy wracać”.

Mają wiele mocy. Potrafią kontrolować naturę, potrafią robić tak wiele rzeczy. Ale rzekli: „Łatwiej kontrolować nawet węża niż kontrolować człowieka. Dziś mogą zachowywać się w określony sposób, nagle staną się okropni. Nie wiesz, jacy niepewni są ci ludzie, jaką są niepewną wartością”.

Rzekłam: „Jest sposób, żeby ich naprawić. Najpierw dajcie im Realizację. W świetle ich Ducha mogą zobaczyć, jak robią złe rzeczy. Dziewięćdziesiąt dziewięć procent ludzi dowie się, co jest z nimi nie tak, gdzie popełniają błąd. Zaczną widzieć samych siebie. Duch jest jak lustro, w którym widzisz siebie wyraźnie i zaczynasz się zmieniać. Wtedy właściwie nie potrzeba introspekcji, gdy wasz Duch jest przebudzony. Możecie obserwować siebie, możecie sami wyraźnie zobaczyć, gdy tylko staniecie się rozwiniętym lub wyewoluowanym Sahadźa joginem”.

I to jest jeden punkt, który należy zobaczyć, czy to się wam przydarzyło. Jeśli potraficie zobaczyć coś złego w sobie, jeśli potraficie odkryć, jakie macie wady, jeśli potraficie zdystansować się od tych wad i jeśli potraficie zrozumieć, że wszystkie te przywiązania, wady i nawyki ciągną was w dół, tylko wtedy możecie je porzucić. Ale to dzieje się tylko wtedy, gdy macie to lustro waszej Jaźni, które przez was świeci.

Kiedy to światło do was dociera, sami widzicie, co jest z wami nie tak, jaką złą ścieżką podążacie. Widzieliście, jak ludzie z dnia na dzień porzucali tak wiele rzeczy. Porzucają wiele obrzydliwych rzeczy, ale wciąż jest wiele, rzekłabym, subtelnych rzeczy, które się ich trzymają.

Pierwszą rzeczą, jaka wam się przydarza, jest to, że zaczynacie odkrywać, co jest nie tak z ludźmi z waszego własnego narodu. Jestem zdumiona, wiecie, kiedy Anglikom udzielono Realizacji, zaczęli Mi opowiadać o Anglikach. Kiedy Włochom udzielono Realizacji, zaczęli Mi opowiadać o Włochach. Jeśli powiecie Włochom: „Widzisz, ten Włoch zrobił to w ten sposób”, on powie: „To w końcu Włosi, Matko, czego się po nich spodziewać? Tacy już są, Ty wiesz”. On sam jest Włochem, ale od razu to powie.

To samo z Rosjanami, widziałam, to bardzo zaskakujące, że zaczynają opowiadać o tym, co jest nie tak z Rosjanami czy Ukraińcami, wszyscy są do siebie podobni. Nawet Hindusi powiedzą: „Przecież to Hindus. Wiesz, jacy są Hindusi, Matko; tak właśnie postępują”. Byłam zaskoczona, że sami będąc Hindusami, od razu opowiadają Mi o Hindusach? I wiele rzeczy dowiedziałam się o tych krajach właściwie tylko od Sahadźa joginów.

Kiedy Sahadźa jogini Mi opowiadają, jestem zdumiona, że nie identyfikują się ze swoim krajem, nie identyfikują się z nikim, nawet ze swoją własną rodziną się nie identyfikują. Jeśli znajdą coś złego, rzekną Mi: „Matko, mój ojciec jest taki, moja matka jest taka”. W ten sposób uzyskujecie dystans, kiedy zaczynacie widzieć, a nie identyfikować się. Jeśli nie identyfikujecie się z tymi wszystkimi rzeczami, stajecie się wolną osobą, macie wolność. Stajecie się osobą, która nie jest przywiązana do nikogo, bo jest waszym ojcem, czy waszą matką, siostrą, czy kimkolwiek innym. To przywiązanie jest również bardzo niebezpieczne. Z powodu przywiązania do rodziny straciliśmy wielu Sahadźa joginów. Bo ich rodzina była dziwna, pogubili się; nie potrafili się z tego wydostać. Nie mówimy, żebyście odcięli się od rodziny czy z niej wyszli, ale w subtelny sposób powinniście rozumieć, do czego oni zmierzają i co robią.

Całe to subtelne rozumienie każdego człowieka nie daje wam również prawa do krytykowania go. Powinniście sami zobaczyć, co jest z wami nie tak. Znacie wszystkie te subtelności, które krytykujecie, że taka osoba jest taka, a taka osoba jest taka, ale wy też macie te same problemy. Dlatego dystans możecie uzyskać tylko dzięki tej introspekcji w lustrze waszego Ducha.

Tak więc życie duchowe jest dla człowieka ważniejsze niż cokolwiek innego na tej ziemi, bo taka osoba poszukiwała, poszukiwała prawdy, poszukiwała rzeczywistości. A kiedy poznacie rzeczywistość, nie chcecie trzymać się czegoś, co nie jest rzeczywistością. Chcecie być osobą, która jest ponad tymi wszystkimi rzeczami, która może te wszystkie rzeczy widzieć. I w ten sposób możecie ratować innych, którzy toną w oceanie ciemności, w oceanie błędnej identyfikacji, tylko wtedy, gdy jesteście ponad tymi rzeczami.

Ale najczęściej dzieje się tak, że jesteście zidentyfikowani, jesteście zidentyfikowani: „Jak mogę to zrobić? Jak mogę to powiedzieć?” Kraje, w których rozprzestrzeniła się Sahadźa Joga, w których byli ludzie, którzy nie identyfikowali się z tymi krajami i myśleli, że muszą pomóc wszystkim swoim rodakom wznieść się, dołączyć do nich.

Do tego potrzebna jest ogromna cierpliwość i miłość. Jak wiecie, ta kosmiczna moc, jak ją nazywają, której, jak mówią, jestem źródłem: w rzeczywistości jest to moc miłości, boskiej miłości, czystej miłości. I taka miłość niczego nie żąda, niczego nie chce, ale działa, pracuje.

Na przykład, jeśli kogoś kochacie, nie chcielibyście robić czegoś, co sprawiłoby tej osobie przykrość. Oczywiście są niektórzy Sahadźa jogini, którzy robią rzeczy, których naprawdę nie lubię, ale nigdy tego nie okazuję, po prostu milczę. Ale normalnie, jeśli ktoś kogoś kocha, nie zrobiłby nic, co mogłoby sprawić przykrość lub kłopot tej osobie, ani w żaden sposób jej zranić. Bez tego rozwoju w waszym wnętrzu nie możecie stać się kolektywni.

W kolektywności dzieje się tak, że czujecie dla innych, rozumiecie innych. Możecie tego nie okazywać, ale robicie to, wewnątrz siebie wiecie. Załóżmy, że ktoś zrobił wam wiele dziwnych rzeczy, nieważne. Ale stopniowo zobaczycie, że on się zmieni, stopniowo stanie się lepszy, ponieważ zda sobie sprawę, że to, co robił, nie było właściwe. Nie tylko poczuje się winny, to nie o to chodzi, ale powie: „Powinienem się poprawić. Dlaczego tak zrobiłem? Nie powinienem był”. Stopniowo będzie się poprawiał, ale do tego musicie mieć wielkie poczucie wybaczania, wielkie poczucie zrozumienia.

W pewnych okolicznościach ludzie również źle się zachowują. Bo nie mieli żadnego treningu, jak być w porządku, jak być pokornym, źle się zachowują. Bo w ich kulturze być może nie ma nic poza gniewem, a arogancja jest uważana za coś wspaniałego, więc też źle się zachowują. Czasami pochodzą z takich rodzin, gdzie uczy się tylko arogancji, więc nic na to nie poradzisz. Takim ludziom trzeba wybaczać wciąż i wciąż i dbać o to, by się zmienili.

Ponieważ mam wiarę, że wszyscy ludzie mogą stać się pięknymi, pachnącymi kwiatami – wszyscy ludzie. Ale wiem, że są trudne przypadki. Dlaczego? Bo nie chcą. Jeśli nie chcą, jeśli nie mają czystego pragnienia, nie możecie ich do tego zmusić. Więc zapomnijcie, to trudni ludzie, zapomnijcie o nich. Ale tym, którzy chcą, którzy mają wielkie pragnienie, które jest absolutnie czystym pragnieniem - nie dla pieniędzy, nie dla pozycji, nie dla niczego innego, ale dla osiągnięcia wielkiego stanu duchowości – takim ludziom trzeba pomagać za wszelką cenę.

Wiem, że niektórzy z nich poszli do bardzo złych guru i cierpieli; mają złą Adźńę, mają wszelkiego rodzaju problemy. Nieważne, powinniście próbować im pomóc. Jeśli potrafią was słuchać, jeśli potrafią zrozumieć, co im mówicie, jestem pewna, że to zadziała. Zadziałało to tak bardzo, jak możecie teraz zobaczyć, że w obcych krajach, gdzie byłam tylko Hinduską, jak ludzie to przyjęli; jak Mnie zrozumieli i jak stali się Sahadźa joginami o tak wielkiej wartości i poziomie.

Nigdy nie mieliśmy tak wielu świętych w dawnych czasach, nigdy. Rodził się tylko jeden święty i był torturowany. Nie było tak wielu, by sobie nawzajem pomagać i chronić się nawzajem. Trzeba więc bardzo dobrze nauczyć się kolektywności: jak być kolektywnym, jak być miłym dla siebie nawzajem; bo później, gdy staniecie się guru, gdy będziecie musieli prowadzić ludzi, będziecie wiedzieć, jakie są problemy kolektywu. Będziecie też wiedzieć, jak je pokonać, jak uczynić kolektyw doskonałym. A kiedy nauczycie się tej rzeczy, będziecie zdumieni, że opanowaliście sztukę bycia guru.

Chciałabym zobaczyć, jak wielu z was staje się prawdziwymi guru, prawdziwymi mistrzami; nie tylko w swojej pracy, w swoich talentach, ale we własnym życiu. Ludzie powinni mówić, że taka a taka osoba jest prawdziwym guru. W tym celu, jak powiedziałam, musicie nauczyć się posłuszeństwa, całkowitego posłuszeństwa. Nie powinniście kwestionować guru. Cokolwiek wam się powie, musicie to zrobić; chociaż w Sahadźa Jodze tego nie mówię.

Dziś mówię to po raz pierwszy, bo widzę, że tak wielu z was nie do końca staje się doskonałymi. Nie musicie niczego poświęcać, rzekłam wam, nie musicie z niczego rezygnować. Nie musicie porzucać swoich rodzin ani niczego, i robić dziwnych rzeczy, tylko po to, by pokazać, że jesteście doskonali. Ale jest to coś, stan wewnątrz was, który musicie ustanowić, gdzie stajecie się niezwykle pokorni, posłuszni, i będziecie jaśnieć tym światłem, jestem pewna.

Kiedy zrozumiecie znaczenie, wtedy poświęcicie się, aby stać się osobowością prawdziwej jakości. To bardzo trudne, jak niektórzy mówią, ale myślę, że to najłatwiejsza rzecz, jaką można zrobić, bo to najwygodniejszy sposób życia – bez sensu walczyć, bez sensu się kłócić, nikt nie próbuje się popisywać i tak dalej. Troska o każdego, sugestia troski, jest bardzo satysfakcjonująca dla innych. Trochę troski tu i tam, ludzie to lubią. A to pochodzi tylko od bardzo szlachetnej duszy, która przejmuje się małymi, drobnymi rzeczami, tym, czego potrzebują inni. To nie dla waszego własnego awansu, nie dla waszego własnego przywództwa, jakkolwiek by to nazwać, czy dla waszych własnych pozycji – wtedy zawodzicie – ale dla waszego własnego wzrostu, dla waszego wyższego życia, porzucacie wszystkie te pomysły o przywództwie i tym podobnych.

To absurdalne, jak czasami widzę, że niektórzy Sahadźa jogini tak bardzo pragną zaistnieć jako liderzy; to nie jest właściwe. Tyle razy wam tłumaczyłam, że wasz własny rozwój, wasza własna korekta, wasza własna pozycja w Sahadźa Jodze powie, kim jesteście. Nieważne, co mówią inni. To, co mówicie o sobie prawdziwie, zgodnie z prawdą, jest rzeczywistością, i musicie cały czas stawiać czoła sobie.

Rzekłabym, szczególnie do pań, że jestem kobietą i bardzo ciężko pracowałam przez te wszystkie lata, i jako kobieta muszę wam rzec, że wszystkie panie powinny próbować; bo zawsze mówią: „Jesteśmy śakti”, ale w ich życiu nie widzę, by wykonywały jakąkolwiek pracę jako śakti, tylko ich swego rodzaju ciągła zależność od Sahadźa Jogi. Muszą stanąć we własnej wolności, muszą być niezależne i powinny mieć właściwe pojęcie o wszystkim. Jestem pewna, że jeśli panie tak się rozwiną, Sahadźa Joga bardzo się rozprzestrzeni.

Mężczyźni pracują znacznie więcej dla Sahadźa Jogi niż kobiety. Rozumiem to, bo mają rodziny, mają dzieci, te sprawy. Ale najważniejsze jest to, że kiedy podejmiecie aktywną Sahadźa Jogę, wtedy wasze dzieci też dobrze się rozwijają, a rodzina też jest pod opieką. W końcu jest ta boska moc, która opiekuje się wami wszystkimi.

Musicie uwierzyć, że ta czysta boska moc myśli, rozumie, organizuje; a przede wszystkim was kocha. Tę boską moc trzeba zrozumieć tak, że jest ona teraz wasza i że jesteście w królestwie tej boskiej mocy, gdzie nie będziecie mieli żadnych problemów. Jeśli pozostawicie sprawy boskiej mocy, wszystko się ułoży.

Jak wiecie o tym naukowcu, który dowiedział się o Mnie. Muszę tylko powiedzieć, że zapytał Mnie: „Jak to się stało, że powstało tu tyle serc?” Odparłam: „To ludzie, którzy śpiewają pieśń «Siedząc w Sercu Wszechświata». Dlatego pojawiło się tyle serc”. Ale on zapytał: „Ale czy ta moc słyszy?” Odparłam: „Nie, to tylko Ja słyszę. Słyszałam tę pieśń, a potem moc wszystko organizuje”. To trzeba bardzo dobrze zrozumieć, że moc wewnątrz was, którą macie, rozumie i rozumie również was. To jest rodzaj mocy, która jest waszą własną mocą, ale nie możecie jej kontrolować. Ona wie o was. Kiedykolwiek upadacie, kiedy robicie coś złego, ta sama moc, która was chroni i kocha was jak matka, skoryguje was i sprowadzi na właściwą ścieżkę.

Myślę, że teraz zaczyna się nowy wiek i tak wiele rzeczy musi się wydarzyć, i wszyscy musicie zdecydować, że zrobicie to czy tamto. Jakiekolwiek jest wasze rozumienie na temat rozprzestrzeniania Sahadźa Jogi, powinniście próbować; wszyscy powinniście się nad tym zastanowić. Jeśli kobiety nie mogą wychodzić, mogą coś napisać, mogą pisać o swoim duchowym wznoszeniu się lub o swoich doświadczeniach. W każdym razie wszyscy ci, którzy mają również bardzo cudowne zdjęcia, powinni je tu przesłać. To bardzo ważne, bo ten pan przyjeżdża tu we wrześniu i zamierza je wszystkie przeanalizować. Byłoby więc bardzo miło z waszej strony, gdybyście mogli je wysłać.

Napiszcie również o swoich różnych doświadczeniach, jakie mieliście w Sahadźa Jodze: to też byłby dobry pomysł. Rzekł Mi, że chciałby opublikować taką książkę; a teraz nadszedł czas, abyśmy opublikowali nasze cuda, które miały miejsce. Wszyscy mieliście jakieś doświadczenie cudu. Muszę więc was poprosić o jak najszybsze wysłanie, dobrze napisane w języku angielskim, hindi lub marathi, bo nie rozumiem innych języków. I proszę, nie wysyłajcie Mi w innych językach, będziemy musieli wyznaczyć kogoś do przełożenia ich na 14 języków, to trudna rzecz. Prosiłabym więc, abyście to wysłali.

Jestem pewna, że dzisiejszy wykład jeszcze raz przejrzycie, zrozumiecie go i przepracujecie.

Niech Bóg was błogosławi.