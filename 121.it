26 giugno 1994
Adi Shakti Puja
Campus, Cabella Ligure (Italia) | Translation (English to Italian) - Reviewed

Oggi avete deciso tutti di celebrare il puja all’Adi Shakti.
C’è differenza fra il celebrare il puja a Kundalini Shakti, o Adi Kundalini, e all’Adi Shakti.
La differenza è che da un lato la Kundalini è riflessa in voi dall’Adi Kundalini; l’altro aspetto è l’energia dell’Adi Shakti, ossia il Paramchaitanya. Così in totale, se ci pensate, ci sono due aspetti: uno è la Sua energia come Paramchaitanya e l’altro è il Suo riflesso negli esseri umani come Kundalini.
La terza opera che l’Adi Shakti dovette compiere fu la creazione di questo intero universo.
Per cominciare, anche ieri avete visto il modo in cui fu creato il cosmo e, poi, questo pianeta speciale che è Madre Terra.
Si è scoperto che ciò che io vi ho detto a proposito di Adamo ed Eva, è stato affermato anche da Giovanni nel suo testo gnostico. È davvero sorprendente. Vi hanno sempre detto che Cristo deve aver affermato molte cose che però non sono nella Bibbia.
Così, occorre capire che l’Adi Shakti venne sotto forma di serpente - il Suo aspetto di Adi Kundalini - e disse ad Adamo ed Eva, in particolare ad Eva, che doveva chiedere di mangiare il frutto della conoscenza. Il motivo che io vi ho dato è lì descritto esattamente: il potere della Madre, l’energia femminile, non voleva che i propri figli vivessero come animali, senza comprendere cosa fosse la conoscenza dei regni superiori, senza dare loro una possibilità di innalzarsi maggiormente, in piena libertà, e di ascendere poi ad una consapevolezza sempre più elevata. Era questa la preoccupazione della Madre.
Così furono creati due mondi: uno era quello divino, l’altro iniziò ad evolvere.
A pensarci, risulta un compito veramente incredibile: migliaia e migliaia, miliardi e miliardi di anni sono trascorsi perché questo lavoro fosse compiuto. Ma, se guardate, nell’era moderna andiamo sulla luna con un minimo sforzo e la si raggiunge anche in pochissimo tempo. Nessuno avrebbe potuto immaginare che ci saremmo mai arrivati. Tutto questo è accaduto grazie al cervello umano.
Ora, cos’è il cervello umano, dopotutto? Il cervello umano non si avvicina minimamente al cervello del Virat, e neppure viene usato interamente. Non viene usato completamente.
Gli esseri umani ne utilizzano una piccolissima parte, grazie alla quale hanno realizzato questa specie di volo sulla luna. Naturalmente questa impresa non aveva alcuno scopo, non so perché lo facciano, ma l’hanno fatto.
[Dice a lato: “Potete metterlo via?”.]
Dunque, tutta la natura è stata creata da Lei. Qualsiasi cosa oggi vediate attorno a voi, è stata creata interamente da Lei, è tutta la Sua opera esistente. Vi sorprenderà, ma proprio ora dicevo che avrei indossato un sari molto pesante, ma poi ho detto: “Fa molto caldo, è meglio sostituirlo con un sari più semplice”; così mi sono cambiata. E, quando sono uscita, ho scoperto che era rinfrescato (risate).
La natura dunque sa tutto, e chi informa la natura è il Paramchaitanya.
Il Paramchaitanya non è mai stato così attivo. Questo è iniziato con la mia nascita, direi, quando ha avuto inizio il Krita Yuga. In questo periodo dovevate ricevere la realizzazione. Questo fu deciso dalla collettività divina, si può dire: tutti gli dei, le dee, tutti loro decisero di assegnare questo compito a qualcuno che ritenevano molto capace. Così dissero: “Noi saremo tutti con Te, interamente con Te, tutti i nostri poteri saranno con Te; ma ora, in questo Kali Yuga, assumi Tu il compito di trasformare gli esseri umani”.
In un certo senso gli esseri umani sono più difficili degli animali poiché hanno la libertà, e questa libertà è stata loro concessa al fine di ottenere la libertà ultima. Nella loro libertà, il loro comportamento è qualcosa di molto sorprendente per come perdono completamente il controllo e cercano di fare cose tanto distruttive.
Naturalmente il Kali Yuga era stato previsto in India, ma penso che non potessero prevedere cosa sarebbe accaduto in America, o cosa sarebbe accaduto nei Paesi occidentali, dove le persone hanno anche la libertà di distruggere se stesse e trovano nuovi metodi per farlo.
Questa tendenza non può essere frenata, non può essere fermata dall’Adi Shakti o da Dio Onnipotente poiché vi è stata data la libertà di distruggere voi stessi, di danneggiare voi stessi e andare all’inferno.
Questo non può essere controllato da nessun Potere divino. Anche il Potere divino rispetta la vostra libertà.
Così, la collettività divina pensò: “Dovremmo demolire completamente la creazione dell’Adi Shakti? Dovremmo distruggere completamente tutto ciò che Lei ha creato, per poi ricreare qualcosa di meglio?”. Questa era la discussione in atto; ed erano per la maggior parte così stufi degli esseri umani, e in particolare della libertà occidentale, che dissero: “Questa gente vuole l’inferno, perché dovremmo concederle il paradiso? Non è giusto”.
Perciò, la prima cosa che Adi Shakti fece fu infondere in loro (esseri umani) un desiderio di ricerca. Creò questo desiderio di ricerca e così, queste persone appartenenti ad una cultura così distruttiva, iniziarono a ricercare. E, quando la ricerca ebbe inizio, come al solito sulla piazza spuntarono molti altri individui che si fecero avanti per dare risposte alla loro ricerca.
Dovettero frequentare culti e cose varie, impostori e via dicendo, poiché non avevano alcun mezzo per distinguere. Ma se avessero letto qualche libro di persone illuminate come Kabir, come Nanak, anche gli gnostici, le loro scritture, tutte queste cose, avrebbero compreso che cos’è la verità, dove trovarla e come trovarla.
È in atto una grande lotta, trovo, tra coloro che sono ricercatori e quelli che non lo sono per niente. Questi ultimi non vogliono conoscere e non potranno mai essere ricercatori. Posso assicurarvi che alcuni di loro non penseranno mai alla ricerca.
Saranno posseduti, contrarranno malattie, subiranno terremoti, avranno di tutto, ma non ricercheranno mai. Anche se si ammalano diranno: “Oh, siamo dei martiri, stiamo facendo un grande lavoro”. Nelle loro teste è entrata una tale stupidità che pensano di salvarsi facendo queste cose sbagliate. E questa stupidità nasce da cervelli alterati; e il cervello distorto agisce quando la gente è libera di usarlo. Proprio non lo so: perché non si guardano intorno per capire da soli ciò che sta accadendo?
Pertanto, aspettarsi che il mondo intero vada in paradiso è assolutamente impossibile. Non è possibile. Non può essere. Le hanno provate tutte: ho visto persone assumere droga, alcool, questo, quello.
C’è un tizio che ha ottenuto il dottorato di ricerca scrivendo come abbia raggiunto la spiritualità attraverso il bere; e gli hanno dato il dottorato di ricerca per questo.
Anche al vertice degli affari, nelle università, non so come sia saltata fuori gente così stupida, da dove, da quale creazione.
È impossibile comprendere: come possono pensare che questo tipo di distruzione li condurrà alla salvezza? La vedono ogni giorno, la osservano ogni giorno, sanno che accade, ma ancora non sono in grado di recedere.
Coloro che sono ricercatori, però, ricercano con un tale ardore che a tutti loro dovrà essere concessa la realizzazione del Sé. Questo, ovviamente, è il mio compito, ne convengo. Sono venuta su questa Terra per questo compito, ci si aspetta che lo porti a termine.
Sto facendo del mio meglio e nessuna incarnazione ha vissuto come vivo io da così tanti anni, con questa mia compassione che mi anima veramente e a causa della quale sento che dobbiamo avere molti più sahaja yogi, dobbiamo salvarne molti.
Con questa compassione e con questo amore, si può adottare qualsiasi provvedimento, fare qualsiasi cosa. Ma non penso che quelli che non sono ricercatori la otterranno.
Ora, perché alcuni sono ricercatori e altri no?
Ci si potrebbe porre questa domanda. Se è l’Adi Shakti ad aver creato tutti gli esseri umani, tutti dovrebbero avere il desiderio di ricerca. (Ma ciò accade) perché hanno smarrito la strada a causa della loro libertà. Stanno cercando qualcos’altro e ritengono di essere nel giusto. Si sentono in diritto di pensare di essere nel giusto. Anche uno stupido, persino un matto pensa di avere ragione. Se gli dite: “Sei matto”, vi risponderà: “Sei matto tu”. E sebbene questo impulso alla ricerca sia stato posto negli esseri umani, molti di essi non sono ancora capaci di realizzarla nel modo corretto.
Infatti, per questo occorre rinunciare, non alla propria libertà, non alla propria intelligenza, ma all’ego che si è sviluppato negli esseri umani.
Con questo ego... ho visto anche persone possedute che vogliono conservare integro il proprio ego e, attraverso l’ego, vogliono servirsi delle possessioni: riuscite ad immaginarlo?
Ci sono possessioni di forze negative e costoro vogliono mantenere integro (il proprio ego) così da poterle usare per i propri scopi.
Non ne sono disgustati, non vogliono liberarsene; anzi, vogliono conservarlo solo perché così possono servirsi di queste possessioni per i propri fini.
Così, la categoria dei ricercatori è molto scarsa. Ma vi sono molti che non ricercano per niente, che in realtà sono quelli che definiamo malvagi e che non vogliono mai, non vorrebbero mai e poi mai che questo mondo cambiasse.
I nostri mezzi di comunicazione sono dominati da questi individui malvagi che non vogliono che il mondo cambi, non vogliono mostrare niente di buono, non vogliono vedere ciò che è di aiuto, che è per il bene degli esseri umani.
Così, da un lato vediamo questa negatività collettiva, mentre dall’altro troviamo i ricercatori, i veri ricercatori. Ve ne sono alcuni che possiamo definire ancora immaturi, ed altri che possiamo definire pseudo-ricercatori.
Se in nome della ricerca hanno fatto qualche sacrificio, diciamo, si considerano eccezionali. Inoltre si lasciano coinvolgere da soggetti che fanno affermazioni grandiose. E, non avendo io mai rivendicato nulla, non sono colpiti da me.
Io non ho mutato il mio modo di vestire, vivo come una donna di casa, così non rimangono impressionati da me. Non mi sono fatta crescere due corna per dimostrare che sono qualcosa di straordinario, così non resteranno colpiti.
D’altra parte, però, se ci pensate, questa è maya. Questa è la Mahamaya per cui l’Adi Shakti fa tutto, ogni cosa, come gli esseri umani. Non riuscirete a scoprire che Lei è divina.
Nessuno dei membri della mia famiglia è riuscito a scoprirlo, finché non ho iniziato questo lavoro; nessuno di loro, ad eccezione di mio padre e mia madre. E nessuno era nemmeno riuscito a scoprire che io avessi dei poteri.
Questa insensibilità al Divino può essere creata dal potere di Mahamaya dell’Adi Shakti; ed esso è molto importante, altrimenti non si potrebbe giudicare, non si potrebbe capire.
Nonostante ciò, più volte ho sbagliato a giudicare le persone poiché per un po’ sanno camuffarsi; poi però le scopro.
Se la ricerca è appassionata e stanno veramente cercando la verità, la troveranno. La troveranno sicuramente, perché l’intera creazione è per loro, l’intero universo è per loro, tutte le deità sono per loro, tutti gli angeli sono per loro, vegliano tutti su di loro.
È importante che adesso abbiamo così tanti sahaja yogi – nessuna (delle incarnazioni) ha mai avuto così tanti sahaja yogi nel corso della propria vita - perché dobbiamo avere dei canali. Io devo avere dei canali, e questi canali devono essere molto puri, devono essere bellissimi, innocenti e operare per il bene.
Se solo si arrenderanno al fatto che siamo qui come strumenti di Dio Onnipotente e dobbiamo fare il bene degli altri, vi assicuro che almeno il settanta per cento del lavoro sarà stato fatto.
Ma anche se hanno avuto la realizzazione, è come quando un uccello esce dal guscio: alcuni uccelli portano ancora con sé parte dell’uovo ed altri non si sono nemmeno sviluppati in uccelli. Ora dobbiamo giudicare noi stessi, dobbiamo comprendere noi stessi.
Un’altra cosa: sapete che io sono una persona molto mite, molto mite, la gente pensa che io sia molto incline al perdono. Conosco tutti, non è che non li conosca, ma lascio fare: “Bene, vai avanti fin dove puoi arrivare”. L’esperienza è l’unico modo in cui un essere umano può capire, non c’è alcun dubbio.
Se anche voi gli dite qualcosa, non capirà mai. L’esperienza della realizzazione del Sé vi ha fatto comprendere; ma, ancora una volta, direi che non possiamo dare la realizzazione al mondo intero. Non possiamo.
Ci sono persone simili a pietre, proprio orribili. Ciò che sta accadendo è che gli impostori vengono scoperti, e tutti si accorgono che vengono smascherati. Questo smascheramento, naturalmente, salverà le persone da questi individui orribili, ma non so se verranno in Sahaja Yoga o se prenderanno la realizzazione.
Vi dico questo perché, ormai, anch’io ho esperienza di esseri umani e, in tutti questi anni in cui ho lavorato, ho visto che vi sono persone del tipo più disparato.
Tra di esse i ricercatori sono estremamente orgogliosi della propria ricerca. Pertanto, alcuni di loro non vogliono abbandonare la ricerca, è una specie di lavoro, si può definire un hobby, per cui si definiscono ricercatori. Ormai hanno un certificato di ricercatori: indosseranno strani vestiti, avranno strane abitazioni, strane capigliature, di tutto.
Potrebbero essere eremiti, aggressivi, qualsiasi cosa: “Siamo ricercatori”. Si attribuiscono il certificato di ricercatori. Anche questa è un’altra caratteristica dei ricercatori: per loro è una specie di stile di vita, e ovunque debbano andare per ricercare ci andranno, andranno in dieci o venti posti.
Ogni volta hanno discusso con me: “Madre, deve esistere qualche altra via”. “Sì, forse. Io non ne conosco nessuna. Ma voi andate pure”. (Risate)
Ora, oggi, il compito principale dell’Adi Shakti è dare la realizzazione. Questo è il mio lavoro principale. Tutto il resto viene assistito, è già gestito, direi, è come un computer. Non devo preoccuparmi, è un’azione riflessa, qualsiasi cosa accada è un’azione riflessa. Non devo preoccuparmi di queste cose.
Ad esempio qualcuno potrebbe dire: “Madre, io L’ho pregata, ma come ha fatto ad aiutarmi così tanto?”. È tutta un’azione riflessa: in quell’istante forse potrebbe sopraggiungermi quel pensiero - un pensiero - ma è un’azione riflessa. In realtà io non faccio nulla. Sono veramente Nishkriya, non faccio assolutamente nulla, sono la persona più pigra alla quale possiate pensare (risate). Davvero: infatti, se c’è un’intera organizzazione che lavora per me, perché dovrei lavorare? Non è necessario. Ma c’è una cosa: io osservo. E, quando osservo, il Paramchaitanya agisce di riflesso, fa funzionare le cose. Infatti, se è l’Energia dell’Adi Shakti, allora tutto ciò che io osservo viene comunicato a quel potere.
Funziona al contrario. Ad esempio, da qualche parte abbiamo l’energia elettrica, così, se qualcosa non funziona qui, non si ripercuote su quell’energia. No. Se qualcosa non funziona, si interrompe semplicemente in questo e quel punto. Al contrario, se io vedo qualcosa di sbagliato, non devo fare nulla, mi limito a testimoniare, a guardare. Tutto agisce attraverso questo straordinario potere del Paramchaitanya.

Ora, voi non conoscete questa Energia. Conoscete la Kundalini, sapete tutto dei chakra, di questa e quella cosa. Ma l’Energia del Paramchaitanya è in ogni particella, in ogni atomo, e agisce in modo da indirizzarvi, spingervi, condurvi sul sentiero che è per il vostro bene.
A volte la gente dice: “Madre, volevo comprare questo negozio, ma non ci sono riuscito”, e così via. È per il vostro bene che non lo abbiate preso. Grazie a Dio! Dopo dieci giorni torneranno a dirmi: “Grazie a Dio non l’ho preso”. Così, gradualmente, attraverso l’esperienza iniziate a capire che non dobbiamo preoccuparci.
Se si perde la strada, in genere la gente si inquieta molto, ma i sahaja yogi no: “Oh, molto bene, deve esserci qualcosa in questo posto se Dio ci ha portati qui”. Allora questa azione cambia leggermente. Direi che la persona iperattiva inizia a pensare: “Ora arrenditi. Islam. Arrenditi. Affida il problema al Paramchaitanya”. E funziona.
In questo mondo sono accadute cose talmente straordinarie, semplicemente dando dei bandhan, che è incredibile come tutto ciò accada.
Persino se scoprite che ci sono molti omicidi, che è successo questo, che è successo quello, anche questo serve ad esprimere la presenza del Paramchaitanya. È kruta (compiuto, fatto), è un’azione compiuta, il modo in cui agisce. Kruta significa ciò che viene fatto.
Allora iniziate a rendervi conto di poter conseguire questo potere mediante la vostra Kundalini.
Quando la vostra Kundalini sale, è anch’essa un riflesso di Adi Shakti. Così come possiamo dire che vediamo solo una parte della luna e non l’altra, allo stesso modo, quando questa energia sale in voi e tocca il Paramchaitanya, acquisite i poteri.
È così che siete sahaja yogi. Però non siete Dio.
Le incarnazioni possono dire: “Sono Dio”, ma voi non siete incarnazioni. Nessuna delle incarnazioni, però, ha mai detto di essere l’Adi Shakti, non è possibile.
Questo potere di Adi Shakti che chiamiamo Paramchaitanya è il potere che vi ama, che ha il completo controllo sulla natura. Comprende, pensa, sa tutto. Sa tutto di voi.
Agisce in ogni angolo, in ogni ambito della vostra vita. È con voi, completamente. È come se cadeste in un fiume che scorre vorticoso e non riusciste più a nuotare, non potendo più usare le mani: allora iniziate a fluire con esso e, a quel punto, vi rendete conto che scorrere insieme a lui è meglio che cercare di uscirne.
Vi limitate a scorrere insieme a lui, godendo di tutta la natura attorno a voi. Non annegate, anzi, sentite che venite elevati scorrendo con lui. A quel punto comprendete: “Cosa devo fare io, quando tutto viene fatto per me dal Paramchaitanya?”.
Ma il merito dovrebbe essere attribuito alla Kundalini che ha realizzato tutto questo, che vi ha posti su questa sponda, che vi ha condotti in questo magnifico e paradisiaco regno di Dio.
Così capite che sono accadute due cose: prima di tutto, vostra Madre, la Kundalini che è dentro di voi e che è la vostra Madre individuale, che è sempre stata con voi, vi ha dato questa nascita.
E, poi, vi ha condotti a questa Energia; Energia che potete usare voi stessi. È grazie ad essa che ottenete i poteri.
Vi sorprenderà quanto aiuto dia questa Energia. Insomma, non dovrei dire che potete avere tutti i poteri, non dovrei dirlo. Ma oggi, sapete, si stavano lamentando di qualcuno e immediatamente ho detto il nome della persona in questione. Ora chiederete come lo sapessi. Ma lo so e basta. Questo è tutto ciò che posso dire: lo so.
Se ad esempio vi occupate di tappeti, bene, sapete che tipo di disegno è questo, che disegno è quello, da dove proviene, sapete tutto; non è vero?
Se ve ne occupate sapete tutto.
Se questa Energia è ovunque, allora si deve sapere tutto. La connessione è tale che, se volete sapere, potete sapere qualsiasi cosa.
Per questo hanno definito Buddha anche come Sarvalokiteshwara, in quanto vede tutti i loka (mondi). Come fa a vedere, Sarvalokiteshwara? Perché quello che chiamiamo il suo ego è Parama-Ego, potete chiamarlo Mahat Ahamkara, sa tutto; mentre il vostro ego non sa niente.
E, poiché non sa niente, voi ne siete avvolti.
Se l’ego avesse saputo cos’è la verità, sareste stati uccelli liberi, assolutamente liberi. Ma voi non volete affidare il vostro ego, non volete permettere a voi stessi di scorrere nel fiume, come il Tao, come disse (Lao Tse). No, non volete gioire, volete avere la vostra particolarità. L’individualità è molto diversa dall’avere in voi un ego che (dice): “Io sono questo, io sono quello”. Quindi deve avere inizio questa differenziazione. Dopo la realizzazione, alla luce della realizzazione, dovreste iniziare a capire le cose.
Ora la cosa principale è dire all’ego di starsene buono: “Stai zitto, non sai niente”. Inoltre, al giorno d’oggi, se si fa una domanda a qualcuno, c’è la moda diffusa (di rispondere): “Non lo so”. Se chiedete a qualcuno: “Come ti chiami?”, (risponderà:) “Non lo so”. Non sa nemmeno il suo nome.
E comportarsi da stupidi è una moda; si pensa che, mostrandosi molto stupidi, si dimostrerà di essere molto innocenti. Non è così. È stupidità. Non so quale animale abbia questa stupidità, ancora non ne conosco l’origine. Devo ancora scoprire qual è l’animale che ha generato questa stupidità nel... (cervello, nella testa, ndt). Ma so una cosa: è il nostro ego. L’ego rende una persona assolutamente stupida. In marathi, vedete - grazie a Dio quella lingua è così ricca che, di chiunque inizi a mostrare il proprio ego, si dice che stia scalando un cespuglio. C’è un piccolo cespuglio e lui lo sta scalando.
Tutto questo ego viene dalle vostre cosiddette idee, successi. Ma che successi sono?
Voi non sapete nulla ed è questo che oggi devo dirvi: se c’è qualcosa che oggi funziona, è la resa del vostro ego. Se sapete come rimettere il vostro ego, ce la farete.

Un’altra cosa che a volte mi sorprende, specialmente in Occidente, è che io considero le donne come l’energia, la shakti, ma in Occidente trovo che le donne non usino Adi Shakti, no. Anzitutto sono ancora molto possedute dalle loro emozioni e dalle loro idee e cose del genere.
Da una parte c’è l’uomo che ha l’ego, ma anche le donne sono molte egoiste, moltissimo. È (una situazione) molto difficile.
Se, ad esempio, sposate una ragazza, una ragazza occidentale con qualcuno, lei sarà molto felice, esulterà, accetterà tutti i regali, le congratulazioni, indosserà tutti i vestiti, tutto. Dopo dieci giorni verrà a dire “Madre, sono confusa”. “Confusa? Come?”, “Adesso sono confusa”, “Sei confusa adesso, o lo eri prima?”, “Sono confusa adesso”. “Va bene, restituisci tutti i gioielli, ogni cosa”, “No, no, allora mi ci faccia pensare” (risate).
Non è questo il livello di una sahaja yogini. Una sahaja yogini è la shakti e deve raccogliere le sfide: “Vi farò vedere, lo farò meglio”. Al contrario le trovo estremamente dominanti.
Sono stupefatta! Perché una shakti dovrebbe dominare? Se è una shakti non dominerà. Chi non lo è, sarà dominante.
In India, ad esempio, se andate a casa di un funzionario governativo di alto livello, il funzionario sarà umile, mentre un comune poliziotto sarà dominante.
Allo stesso modo trovo che questa tendenza a dominare sia molto diffusa, come anche un atteggiamento da suora: si vestiranno come suore, si comporteranno come suore, non sorrideranno. Che c’è? Siete sahaja yogini o cosa? Siete suore? Allora è meglio che andiate in convento.
Il motivo per cui vi sto dicendo questo è che parliamo dell’Adi Shakti, quindi parlo della shakti, di come la shakti debba emergere.
Ero sorpresa che le donne non diffondessero Sahaja Yoga. Così qualcuno mi ha detto che i leader non vogliono che le donne diffondano Sahaja Yoga.
Ho risposto che è sbagliato. Se il leader dice così, non va bene. Prima di tutto, però, le sahaja yogini devono essere vere sahaja yogini, perché finora ho visto che, se si cerca di dare a una signora la posizione di leader, lei distruggerà le persone. Non (accade con) tutte, ma con alcune sì.
Ora il dovere di una sahaja yogini è quello di svilupparsi attraverso la meditazione, la comprensione di se stessa e l’autostima: “Io sono una sahaja yogini, sono una shakti, sono il potenziale”. Io stessa sono il potenziale. E che cosa faccio? Niente. Non ho tirato su io questo (tendone), non ho sistemato (questo palco), niente di tutto ciò. Sto comodamente seduta qui a parlare. Ma io sono il potenziale.
“Sono io il potenziale?”. È questo che le sahaja yogini devono decidere. Altrimenti sono possedute, sognano ad occhi aperti ed hanno un’alta opinione di sé. È molto difficile.
Voglio che alcune brave sahaja yogini siano leader, lo voglio davvero. Ma non appena diventano leader, montano a cavallo e corrono veloci. Perciò diventate umili. Se la brocca non ha una grande capienza, quanta acqua può entrarvi?
Abbiate un cuore molto grande. A voi non piace che qualcuno venga a casa vostra, non volete fare niente per gli altri sahaja yogi, prendervi cura di loro. Vi ripeto ancora e ancora che è proprio in Occidente che le donne devono assimilare la shakti dentro di sé; e shakti non significa dominare il marito e renderlo uno stupido.
No, significa dargli dei poteri. Voi siete coloro che danno potere a tutta la famiglia, e questa è la nostra famiglia. Tutta questa è la mia famiglia, ed io mi interesso moltissimo di tutti. Mi preoccupo anche del piccolo (un bambino sta piangendo fra il pubblico). Non sono mai soddisfatta (pensando): “Ora ho finito il mio lavoro e stasera posso andare a dormire senza pensare a nessuno”. Mai.
Mi interesso di questo, mi preoccupo di quello. Questo potere scorre continuamente; ed il mio interessamento è potente, agisce, perché è autentico. Non mi preoccupo di me stessa, mai. Vi stupirà, ma quando vedo tutte queste donne che fanno cose di ogni genere per salvaguardarsi, sono sorpresa.
Ciò che occorre è l’interessamento e sviluppare questa premura, una premura sincera, amorevole, compassionevole per gli altri.
Ciò riguarda anche i bambini: ho visto che non si prendono mai cura dei figli degli altri, non aiutano mai gli altri. Una donna doveva andare a togliersi un dente e ha dovuto portare il figlio con sé. Insomma, è troppo. Se non vi preoccupate per gli altri, non svilupperete una mentalità collettiva, non avrete il potere collettivo ed è importante che cerchiate tutte di essere molto collettive. Prendetevi reciprocamente cura dei bambini.
Ora - non dovrei dirlo, avevo intenzione di dirlo alle signore di Cabella - questo di Cabella è un ashram. Ma coloro che vengono da altri ashram, anche dall’Australia, sono sorpresi: “Vivono tutti qui proprio come in un albergo. Pagano per questo, (ma) tutti noi paghiamo, eppure abbiamo i giardini e ci prendiamo cura dei giardini, dell’esterno. Qui invece nessuno se ne preoccupa. Usano tutto, senza curarsene”. È sorprendente che si comportino così, dato che io vivo qui.
In qualsiasi posto andiate, in Australia, in America, dappertutto, ovunque ci sia un ashram, la domenica lavorano tutti (nell’ashram) e se ne prendono cura. Qui non lo vedo accadere, spariscono tutti. Questo è il vostro ashram, voi vivete qui, ed oggi ho dovuto dirvi questo perché sento che Sahaja Yoga è carente nelle shakti.
Alcune di loro non sanno neanche sorridere ed altre sono estremamente dominanti.
Devo dirvi questo perché voi siete molto importanti. Se non lo avessi fatto io, nessun uomo avrebbe compiuto questo lavoro, nessuna incarnazione maschile avrebbe eseguito questo lavoro. Fantastico, loro si lasciano crocifiggere in giovane età. Davvero fantastico, lasciarsi crocifiggere tanto giovani. Poi un altro beve il veleno, un altro viene ucciso da qualcuno. È così, sono morti tutti molto giovani. Nessuno ha voluto fare questo lavoro, nessuno era... insomma, si erano stufati, si erano proprio stufati.
Abbiamo avuto Gyaneshwara che è entrato in samadhi all’età di ventitré anni, riuscite ad immaginarlo? Doveva essere proprio stufo della gente.
Ora sta a voi donne sviluppare quella pazienza di vostra Madre, quell’affetto, quell’amore, e allora vedrete come la vostra shakti funzionerà.
Ho già parlato di questo più volte e, al livello dell’Adi Shakti, devo dirvi che nella vostra famiglia siete come una shakti; e dovete essere sagge, dovete avere buon senso, dovete comprendere vostro marito, dovete comprendere i vostri figli, dovete avere pazienza.
Al contrario, viziano i figli. Questo deve essere compreso: per prima cosa dovete sapere cosa è bene per loro.
Oggi, per esempio, se dico che i bambini che frequentano una scuola non dovrebbero essere poi ritirati, è per il loro bene. Che vantaggio se ne otterrà? Qualcuno però rifiuta. Va bene, esci. Cosa ci si può fare? Un tale attaccamento ai vostri figli dimostra che non avete nessun potere.
Dovete amare tutti i bambini, dovete prendervi cura di tutti i bambini, dovete gioire di tutti i bambini. Interessatevi di loro. Al contrario, ciò che vedo è che si interessano solo dei propri figli. Noi siamo una famiglia allargata, diciamo. Viviamo tutti insieme, dobbiamo condividere ogni cosa.
È qualcosa che non riesco a comprendere. In India, ad esempio, se ci sono cinque o sei bambini, tutte le ragazze correranno loro dietro, tutte le donne se ne prenderanno cura. Insomma, per loro è un tale piacere guardare e occuparsi di ogni bambino.
Ma questa insensibilità al comportamento collettivo vizierà anche i vostri figli.
Quindi, ciò che trasmetterete al mondo intero è questo modo di vivere Sahaj. E sono le donne a costruire la società. Se la società indiana è buona, il merito va alle donne indiane e alla loro saggezza. In India i nostri uomini sono stupidi, hanno rovinato la politica, l’economia, tutto. Ma la società è ancora preservata e si mantengono ancora molto, diciamo, sulla strada giusta.
Questo avviene soltanto grazie alla saggezza delle donne. Se le donne sono occupate per ore ad abbigliarsi, a pensare ai vestiti, a ciò che indosseranno, è la fine.
Questo è il giorno in cui si venera la Kundalini, che è la Madre. Lei è la Madre e voi siete madri. Dovete sapere tutto di vostro figlio. Qualcuno viene a dirmi: “Mio figlio ormai è un tossicodipendente”. Com’è possibile? In India i ragazzi non diventano tossicodipendenti, perché la loro madre incombe continuamente sulla loro testa come un falco.
Sa dove va il figlio, cosa fa. Lo ama, ma sa dove va. Anche quando eravamo al college, anche dopo il matrimonio, se tornavo a casa mia madre mi chiedeva: “Dove sei stata?”; e noi non osiamo ribattere nulla. (Oppure) “Rientra per le sei”. Anche dopo sposate. E siamo tenute a dirglielo.
È questo il compito della madre: (controllare) il figlio, dove va, cosa fa. E poi dite che i figli non vi ascoltano. E perché i bambini non vi ascoltano? Perché non insegnate loro la disciplina.
Qui l’atmosfera è pessima, d’accordo, e i bambini sono molto maleducati, d’accordo, c’è di tutto, d’accordo. Ma se siete madri forti nel vostro amore, i vostri figli non se ne andranno. Guardate, anche adesso, come sapete, tutti i leader mi ronzano sempre intorno. E perché, che cosa c’è? Non ho con me del miele o altro. Ma tutti i leader se ne stanno seduti lì, vicino a me.

Questo avviene dopo la realizzazione. Ma anche tutti i miei nipoti, sapete, venivano tutti a sedersi vicino a me, tutte le mie nipoti si sedevano vicino a me. Non volevano lasciarmi, e la gente chiedeva: “Che c’è che non va? State sempre attaccate a vostra zia. Che cos’è?”.
È l’interessamento. E loro comprendono che ciò che dite è per il loro bene. Ma voi dovreste essere a posto.
Come madri si deve essere tolleranti, si deve comprendere, ma quando occorre parlare, dovete farlo. A seconda di come riteniate opportuno, potete dire le cose in modo tagliente o magari in modo gentile; ma il bambino dovrebbe rendersi conto che lo amate e che amate tutti i bambini. È qualcosa di molto sottile.
Una volta, ad esempio, ho portato il figlio di un sahaja yogi con me al mercato. Chiedeva: “Voglio comprare questo, voglio comprare quello, voglio comprare quell’altro”, voleva comprare tutto. Mi chiedevo cosa non andasse in questo bambino. Se portassi i miei nipoti, non comprerebbero niente. Anche se voleste comprare loro due paia di scarpe: “No, no, no, uno è sufficiente. Se poi si rovineranno, allora sì”. Non chiederanno mai nulla. È una forma di autostima. Non vogliono nulla.
Lo stesso con le mogli, le mogli non chiedono mai nulla ai mariti. No, nulla, non pretendiamo nulla. Il marito insisterà: “Per favore, chiedi qualcosa, chiedi qualcosa”. (Ma le mogli ribatteranno:) “No, non vogliamo niente”.
Quella sarà una sahaja yogini madre, moglie e shakti. Non ha pretese. Non chiede nulla. Colei che dona, che cosa potrà chiedere? Chi dà, che cosa potrà chiedere?

A volte ho la sensazione che, in Sahaja Yoga, il lato sinistro, il lato femminile, stia un po’ andando giù, ed esse devono ascendere.
Per prima cosa la meditazione, il rispetto verso Madre, insegnare ai bambini come far funzionare Sahaja Yoga, parlare loro di Sahaja Yoga - e non solo di cibo - di pulizia, di come essere amabili con gli altri, di come condividere le cose; ed anche raccontare ai bambini le belle storie che avete sentito, insegnare loro cos’è il dharma, parlare con loro, instaurare un rapporto.
Questo è ciò che dovete capire per rendere Sahaja Yoga molto forte. Voi siete le shakti di Sahaja Yoga, credetemi, e dovete farlo funzionare in questo modo, invece di preoccuparvi di piccole cose insignificanti. A volte ricevo delle lettere dalle signore che mi fanno veramente soffrire. Non riesco a capire come possano essere sahaja yogini. Tutto il nostro sistema Sahaj deve essere un modello, gli altri dovrebbero vedere e comprendere ciò che noi abbiamo acquisito nella nostra vita quotidiana.
L’Adi Shakti lavora nella vita quotidiana: dalle cose più piccole alle più elevate. E dovete sempre imparare, dovete imparare continuamente; che siate un leader o meno, dovete sempre rendervi conto di che cosa dovete imparare: “Non sapevo questo, non sapevo quello”. Se svilupperete l’attitudine a dover imparare, quell’atteggiamento umile, quell’umiltà (che vi fa dire): “Devo imparare, devo imparare, devo ancora imparare”, questo ego non si manifesterà mai. È a causa dell’ego che siete soddisfatti di voi stessi: questo è segno di ego.
Non vi rendete conto di quanto tormentiate gli altri, di cosa stiate distruggendo, niente, ma vi sentite molto felici di voi stessi. Una personalità così spensierata a volte vive sospesa per aria.
(Domandatevi:) “Cosa ho fatto oggi per gli altri? Come ho parlato agli altri? Cosa ho dato agli altri?”.
Io non avrei bisogno di farvi regali, non c’è motivo. Perché dovrei farvi dei regali?
Ma vi faccio dei regali per mia soddisfazione personale. E se accetto regali da voi è per vostra soddisfazione personale.
Pertanto, ciò che dobbiamo fare (è chiederci) in che cosa troviamo soddisfazione. In cosa trovate soddisfazione? Pensateci: da che cosa traiamo soddisfazione? “La mia casa dovrebbe essere a posto, mio marito dovrebbe stare bene, i miei figli dovrebbero stare bene”. Mio, mio, mio.
Finché questo “mio” non si sposta su qualcun altro, siete ancora nel regno della maya. Dovete imparare a pensarci ogni giorno o a scriverne. Dovreste tenere tutti un diario: “Cosa ho fatto per gli altri? Cosa ho detto agli altri? Cosa potrà rendere (felice) o far piacere a un’altra persona?”. Piccole, piccole cose possono rendere la vita così bella! Inoltre, ci sono cose straordinarie per voi.
Se non pensate di essere eccezionali, tutte queste grandi cose sono anche per voi.
È così: l’intero cielo può essere coperto da una foglia. Se guardate la foglia contro il cielo, la foglia mostra la propria esistenza.
Allo stesso modo, l’intera immagine di Sahaja Yoga può essere completamente coperta da una persona che si distingue per questa grande espansione. Una persona qua e una là.
È davvero notevole. In tutto questo Sahaja Yoga ci sono persone, qua, là e là, talmente notevoli che, anche solo a pronunciare i loro nomi, io mi sento immersa nell’oceano di gioia.
Una persona soltanto; e voi? Perché noi non possiamo farlo?
Dato che l’Adi Shakti è riflessa in voi, che tutti i Suoi poteri sono con voi, quanto possiamo fare? In questa espansione della mia visione, voglio avere sempre più gente che abbia anch’essa una certa visione. Ma non persone mediocri che pensano solo ai propri figli, che pensano al cibo... No, no, non sono gradite. Sono inutili, se ne andranno tutte.
Spero che abbiate capito dove vi trovate, cosa possedete. Ciò che è stato creato dentro di voi è questa Kundalini che vi ha dato tutta la conoscenza, tutto. Ma so che ci sono moltissime persone che non sanno nemmeno che chakra è questo (mostra il mignolo destro), non lo sanno. Insomma, arrivare a questo limite di ignoranza!
Dovete sapere tutte queste cose. Dovete comprendere di che si tratta, poiché tutta questa conoscenza è per voi, tutta per voi. E la cosa più grande di tutte è la fede - non una fede cieca, ma illuminata – che adesso siete un tutt’uno con l’Energia divina. Questo dovrebbe davvero stabilizzarvi completamente.
Io considero questo uno dei puja più importanti. Infatti, finora sono stati celebrati dei Guru puja - molte persone sono state venerate come guru – o forse voi considerate (più importante) quello del mio compleanno; va bene. Ritengo però che sia molto importante comprendere i vostri poteri della Kundalini e i poteri che sono a vostra disposizione attraverso l’azione del Paramchaitanya. Ciò vi infonderà fiducia, vi infonderà compassione, vi darà una visione e vi renderà grandissime personalità, personalità straordinarie.
Chi era George Washington? Dicono sia stato grande. Oppure, chi era Abramo Lincoln? È stato grande.
Ma voi avete tutti la realizzazione del Sé. Dovete pensare all’intero universo, all’intera espansione. Finché questa mentalità non si svilupperà in voi, sono certa, davvero certa, che il progresso di Sahaja Yoga, all’interno e all’esterno, sarà minore. Quindi, capite che questi poteri sono con voi e dovete usarli con umiltà.
Dio vi benedica tutti.

Ora, per prima cosa dovremo fare anche il Ganesha puja e poi il Devi puja.

(Sarvalok significa tutto l’universo o gli universi creati. Ishwar significa Dio Onnipotente, Supremo. Sarvalokiteshwara significa quindi il Dio supremo di tutti gli universi creati. Param-Ego: Param significa massimo, supremo. Quindi Param-ego significa l’Ego supremo.)