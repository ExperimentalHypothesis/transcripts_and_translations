Shri Ganesha -puja Auckland, Uusi-Seelanti, 16.5.1987

Minusta oli oikein mukavaa, että pääsin tulemaan Uuteen-Seelantiin. Teidän ei tarvitse tuntea itseänne masentuneeksi tai onnettomaksi, että tilaisuutemme alkoivat suurella tohinalla, hiipuivat sitten ja kasvoivat taas ja niin edelleen. Tämä on hyvin yleistä. Koska kyse on elävästä prosessista. Jokainen elävä prosessi alkaa hyvin pienestä. Ja sitten se kasvaa sitä mukaa, minkä pystymme kantamaan. Esimerkiksi pienen puun, kun se oli vain verso, täytyi taistella kovasti noustakseen ylös. Eikä se vielä kasvaessaan pysty kantamaan hedelmiä. Se pystyy kantamaan vain kaksi lehteä avautuessaan, koska runko ei ole riittävän vahva kannattelemaan kaikkea. Eli kun teitä sahaja-joogeja on enemmän ja olette valmiimpia, silloin ihmisiä tulee aina vain enemmän ja enemmän. Mutta ei pidä odottaa liikaa määrällisesti.

Me tarvitsemme laatua. Jos pyritte määrään, tulee ongelmia. Määrän suuretessa laatu heikkenee. Alussa, kun kysymys on perustuksista, on hyvin tärkeää, että laatu on hyvä. Aivan kuin talossakin perustuksiin laitetaan aina hyvin painavia kiviä, jotka pystyvät kannattamaan koko rakenteen. Samalla tavalla Sahaja Yogan alussa meidän pitää laittaa hyvin vakaita ihmisiä hoitamaan tehtävää. Jos he eivät ole luonteeltaan vakaita, he joutuvat pois Sahaja Yogasta. Siksi Kristuskin sanoi, että ensimmäiset tulevat viimeisiksi. Sillä alussa tulee paljon ihmisiä, ja he saattavat joutua eksyksiin, koska he eivät ole sopivia. Heidän täytyy pystyä kannattamaan rakennetta.

He eivät voi olla tavallisia sahaja-joogeja. On monia ominaisuuksia, jotka tekevät siitä todella hyvin vahvan ja myös kannattelevan. Ensinnäkin perustuksissa oleva sahaja-joogi ei mahtaile. Hän kannattelee ja pitelee. Hän on oikeastaan 'ādhāra', kannattelija. Sen maan Sahaja Yogan todellinen kannattelija. Niinpä te harvat ensimmäiset, jotka tulette Sahaja Yogaan, olette erittäin tärkeitä. Ja perustyö annetaan heille. Ja heidän pitää myös työskennellä perusteellisesti. Sillä jos nämä ensimmäiset ovat heikkoja, kaikki kaatuu.

Joten jos jonkin virheen takia joitakin heikkoja yksilöitä tulee mukaan, silloin kaikki romahtaa. Silloin kaikki pitää rakentaa uudestaan. Se on kuin uusi ylösnousemus. Ja jälleen teidän pitää katsoa, ettei mukana ole heikkoja ihmisiä. Sitten heitä täytyy vahvistaa niin, että he kasvavat kunnolla sellaisiksi, jotka voivat kannatella koko rakennetta. Myöhemmässä vaiheessa saatte hämmästellä kuinka nopeasti rakenne vahvistuu. Kuten Australiassa kaikki alkoi aika heikosti alussa. Ja ihmiset, jotka oikeastaan aloittivat kaiken, ovat nyt poissa Sahaja Yogasta. Täysin ulkona. Ja lopuista, osasta heistä, jotka olivat todella vakaita, muodostui Sahaja Yogan perustus.

On siis oltava tarkkana, jotta ymmärtäisimme, että se, mitä nyt tarvitsemme, on laatu, ei määrä. Jos on liikaa ihmisiä pyörimässä ympärillä, ei pysty hoitamaan heitä lainkaan. Mutta jos saatte muutaman hyvän ihmisen, saatte olla kiitollisia. Sen takia, jos ette ole saaneet julkisuutta, tai vain pieni määrä ihmisiä tulee mukaan, teidän pitää olla hyvin tyytyväisiä. Ei pidä olla suruissaan, että katsokaa nyt, Sahaja Yoga ei leviä. Leviäminen ei ole nyt tärkeää. Syvään juurtuminen on tärkeää. Siihen tarvitsemme todella vakaita ihmisiä Sahaja Yogaan. Eli te olette ne ensimmäiset harvat ihmiset täällä, jotka tulevat muodostamaan perustan Uuden-Seelannin Sahaja Yogalle. Ehkä jonakin päivänä siitä syntyy todella suuri rakennelma.

Saattaa olla. Ehkä teillä tulee olemaan rooli perustuksena, joka ei tuo itseään esille. Mutta teidän nimenne tullaan kirjoittamaan kultaisin kirjaimin, että nämä ihmiset aloittivat Sahaja Yogan. Sillä aluksi on kova työ käynnistää Sahaja Yoga. Olen nähnyt, että väärältä pohjalta toimivat ihmiset leviävät hyvin nopeasti. Hyvin nopeasti. Heidän nimiään kuulee kaikkialla, yhtäkkiä huomaa sen levinneen kaikkialle, Ja on yllättävää, että he markkinoivat itseään joka paikassa. Syy on siinä, että se ei ole elävä prosessi. Se on vain muovia. Muovikukkia saa tuotettua päivässä tuhansittain.

Mutta vain yhden kukan tuottaminen puuhun, sen ensimmäisen tuottaminen, on hyvin vaikeaa. Sitten tulee muutama lisää, ja sitten alkaa kukoistuksen aika. Suuri määrä kukkia ei synny hetkessä. On siis ymmärrettävä, että minkä tahansa asian alussa on vaikeuksia ja ongelmia. Mukaan tulee kummallisia ihmisiä, he alkavat epäröidä ja lähtevät pois. Sitten tulee uusia, he alkavat omaksua, tekevät joogaa ja lähtevät. Sahaja Yogassa toimii aina kaksi voimaa: toinen on keskihakuinen ja toinen keskipakoinen. Yksi voima vetää ihmisiä kohti Sahaja Yogaa, koska he tietävät, että se on totuus, ja että heidän etsimisensä päättyy tähän, ja tämä heidän pitää saada itselleen. Koska he huomaavat puhtaan älynsä kautta, että tämä on oikea tie. On myös olemassa ihmisiä, jotka vain kokeilevat, tekevät eräänlaista 'guru-shoppailua'.

He ajattelevat: "Mennään katsomaan tähän kauppaan, siellä ei tarvitse maksaa. Mennään sisään." Mutta sellaiset ihmiset eivät aina jää. Tai heillä saattaa olla liikaa ongelmia, ehkä muiden gurujen takia. Tai sitten he jäävätkin. Ja muutamat, jotka jäävät, saattavat jäädä pysyvästi. Eli emme pysty sanomaan heti, kuinka tulee käymään. Elävässä prosessissa ei voi sanoa, mihin suuntaan puu kallistuu. Kasvaako se suoraan vai kallistuuko, vai kääntyykö toiseen suuntaan. Sitä ei voi sanoa.

Mutta sen voi sanoa ainakin oman kokemukseni mukaan, että alussa kaikki, mikä alkaa pienesti ja ponnistellen, juurtuu todella hyvin Äiti Maahan. Ja se on hyvä merkki, koska tällä tavalla se toimii aina paremmin. Kaikki joutava ja halpa-arvoinen tai sellainen, joka leviää vaivatta, on hyödytöntä. Se on kuin ruoho, kuka tahansa voi poistaa sen. Niinpä juurtumisen on tapahduttava sisään päin. Niin kuin tekisitte taimelle tilaa maan sisään. Tästä on kysymys. Ja siitä voitte olla hyvin iloisia, että se toimii sillä tavalla. Tuleeko joku? Antaa hänen tulla. Tule vain.

Sahaja Yogan alku saattaa näyttää hieman huteralta. Se saattaa näyttää hieman ponnettomalta. Mutta sitä se ei ole. Se vahvistuu vahvistumistaan. Ja se juurtuu Äiti Maahan. Ja se on testi teille, oletteko todellisia etsijöitä, oletteko totuutta janoavia ihmisiä, jotka eivät halua mitään suurta näytöstä, mitään suurta kommuunia, joka sekopäisenä huutaa ja kirkuu ja tekee muuta typerää. Kuten hyvin tiedätte, Sahaja Yoga on elävä prosessi. Ja se kasvaa molempiin suuntiin: ylöspäin ja alaspäin. Aluksi kasvu tapahtuu enemmän alaspäin, ja siinä prosessissa meidän on luotettava hyvin paljon värähtelyihimme. Meidän on koko ajan muistettava, että olemme oivaltaneita sieluja, ja että meillä on värähtelyjä.

Tällä tavalla meidän pitää arvioida. Tällä tavalla meidän pitää ymmärtää. Värähtelyt ovat ainoa tapa, jolla voimme tuntea toiset ihmiset. Ei niin, että joku ihminen tuntuu teistä hyvin miellyttävältä ja mukavalta, mutta hänen sisältään tuleekin ulos käärme. Paras tapa on arvioida ihmistä värähtelyjen kautta. Arvioikaa kaikkea värähtelyjen kautta. Ei oman ymmärryksen tai jonkin pinnallisen arviointimenetelmän kautta. Meillä on myös niin monia ehdollistumia, joiden kautta arvioimme toisia. Ja nämä ehdollistumat voivat myös vääristää arviointiamme. Joten paras tapa on katsoa värähtelyistä.

Värähtelyjen kautta saatte todellista tietoa siitä, mitä tapahtuu. Monet ihmiset alkavat alussa myös johtaa harhaan. On siis parasta kehittää omia värähtelyjään. Sitä varten on kasvettava ensin sisäänpäin. Jos kasvatte syvästi sisäänpäin, silloin ulkoinen kasvu on hyvin eheää ja täsmällistä. Sen kanssa ei tule minkäänlaisia ongelmia. Mutta jos ette kasva sisäänpäin, jos ette meditoi ja pidä huolta meditoinnistanne... Sanoisin, että kysymys on enemmänkin omasta omistautumisestanne, joka toimii niin hyvin, että kasvatte todella hyvin ylöspäin. Tarkoitan, että voitte pitää puheen Sahaja Yogasta milloin haluatte, voitte antaa oivalluksen ihmisille milloin haluatte, voitte parantaa ihmisiä milloin haluatte. Mutta ensin teissä pitää olla syvyyttä. Jos ette ole saavuttaneet sitä, alatte vain tehdä jotain pinnallisesti.

Silloin ehkä vahingoitutte, tai joudutte vaikeuksiin, tai alatte ehkä epäillä itseänne ja ehkä Sahaja Yogaakin. Niinpä ensimmäinen tehtävämme on kasvaa syvälle. Ja kun kasvamme näin, meidän pitää myös kasvaa sillä tavalla, että ymmärrämme värähtelyjämme selkeästi. Esimerkiksi pienen kasvin juurella on tyvessään pienen pieni solu. Eikä kasvi tiedä lainkaan niin paljon, kuin tämä pieni solu tietää. Sillä se menee sisään päin oman älynsä, omien värähtelyjensä johdattamana. Jos vastaan tulee kivi, se ei ala kärhämöidä. Älkää siis otelko kivisien ihmisten kanssa. Älkää väitelkö heidän kanssaan. Ette saa heitä ymmärtämään.

Se ei ole mahdollista. Heidän täytyy olla etsijöitä ja pehmeitä, ikään kuin pehmeää savea, jonka läpi tämä pieni solu pääsee tunkeutumaan. Jos sitten vastaan tulee suuri kivi. Silloin se kiertää kiveä ympäri, ympäri, ympäri. Eli se tekee sille mukavan bandhanin! Ja menee alas. Myöhemmin, kun siitä kasvaa puu, se käyttää kiveä ikään kuin tukenaan. Samalla tavalla tekin voitte kiertää ihmisen ympäri, ympäri, ympäri. Mutta tekemällä vain äänettömästi bandhanin. Hiljaa sydämessänne.

Ette sano mitään tai väittele. Koska te vain hajotatte päänne, mutta hän ei muutu paremmaksi. On parasta olla väittelemättä hänen kanssaan. Teette vain hänelle bandhanin sydämessänne, ja tavalla tai toisella jätätte asian. Myöhemmin sitten hänestä tulee sahaja-joogi ja vahva tuki meille. Koska nyt hän on sellainen kivi. Valitkaa nyt pehmeitä ja helppoja ihmisiä, jotka ovat etsijöitä eivätkä niin hankalia. Ette voita väittelemällä. Sahaja Yogaa ei saada väittelemällä eikä selittämällä. Sen voi vain saada.

Ja jos ihmiset eivät saa sitä, siitä ei voi väitellä: "Se on niin, se on näin". Eräs toimittaja kysyi Minulta: "Miksi minä en saa oivallusta?" En voinut sanoa hänelle, että hän oli niin egoistinen. En voinut sanoa hänelle niin, joten sanoin: "Ehkä se johtuu siitä tai siitä", eli yritin vältellä aihetta! Ei kannattanut sanoa, että "Olet suuri egoisti. Miten voisit saada oivalluksen?" Sillä jos sanon hänelle niin, silloin hän olisi vain häipynyt! Sen sileän tien. Ja hän olisi täysin Sahaja Yogaa vastaan. Meidän pitää myös osata käyttää hienotunteista tapaa, jolla emme loukkaa toisia, vaan yritämme olla ystävällisiä ja lempeitä, että he pitäisivät ainakin ulkoisesta olemuksestanne, että he ovat oikein miellyttäviä ja hyviä ihmisiä.

Sahaja Yogassakin saatatte joutua alttiiksi houkutuksille, koska joskus saatatte saada yhtäkkiä paljon rahaa tai päästä korkeaan asemaan. Saatatte myös yllättäen saada harvinaislaatuisen, dynaamisen lahjan. Teistä voi tulla vaikkapa suuri artisti tai runoilija, jotain sellaista saattaa tapahtua teille yllättäen. Saatatte saada yleisölle puhumisen lahjan tai jotain vastaavaa. Mutta ne ovat houkutuksia, eikä niihin pitäisi langeta. Tietysti niitä pitää käyttää Sahaja Yogan hyväksi. Mutta ei pidä langeta niihin ja alkaa ajatella, että olette jotain suurta. Jos näin käy, siitä aiheutuu suuri ongelma, koska se saa ihmisen lähtemään pois Sahaja Yogasta, ja häntä myös rangaistaan, tavallaan. Ehkä hän menettää voimansa. Parasta on siis pitäytyä omassa Sahaja Yoga -meditaatiossa ja omassa ymmärryksessä.

Tunne itsesi, se on paras tapa. Ei pidä harhautua kaikkien näiden houkutusten takia. Samoja lahjoja voi käyttää Sahaja Yogan hyväksi. Jos niitä käyttää Sahaja Yogan hyväksi, ei siinä ole mitään väärää. Sillä tällaiset lahjat on annettu teille, ei houkutuksiksi, vaan käytettäväksi Sahaja Yogan hyväksi. Esimerkiksi tämä nainen otti valokuvan, jossa näkyy valo pääni päällä. Se tarkoittaa, että jotakin tapahtui hänen ja valon välillä. Sillä miten valo tuli pääni yläpuolelle, sitä ei voi selittää. Yksinkertainen selitys sille on se, että Vishnumaya on valon Jumalatar, sähkön Jumalatar. Jos Hän haluaa, Hän voi käännellä sitä miten haluaa ja laittaa hienojakoisen tarkoituksen valokuvaan.

Ihmiset ovat ottaneet valokuvia pilvistä ja löytäneet Minut niistä, aivan selvästi. Ihmiset uskovat tai eivät, mutta näin se on. Ihmiset näkivät kaksi tällaista valokuvaa. Tavallisestihan me emme valokuvaa pilviä. Mutta se näyttäytyi niin, että ihmiset näkivät ensin kirkkaasti hohtavan pilvimuodostuman. Sitten se laajeni ja alkoi näyttää Ganeshalta. Silloin ihmisten huomio kiinnittyi siihen. Sitten molemmilta puolilta alkoi virrata valonsäikeitä, ja ihmiset näkivät kaksi muodostumaa. Ihmiset ottivat siis kuvia näistä kahdesta muodostumasta, ja kun filmit kehitettiin, niistä löytyi Minun kuvani, kaksi kuvaa Minusta. Yhdessä näkyi jopa nenäkoruni, jota olen pitänyt, eli hyvin tuore asia!

Ja toisessa näytän enemmän Amerikan intiaanilta, piirteet ovat ulkonevammat. Ne näkyvät selvästi, hyvin selvästi. Näin kuvat otettiin. Raamatussa sanotaan, että Pyhän Hengen tunnistaa pilvien muodoista. Näin sinne on kirjoitettu. Tällä tavalla se on todennettu. Mutta kuinka moni uskoo tähän? Hyvin harva. Hyvin harva ihminen uskoo, että tämä on luonnollisesti syntynyt. He ajattelevat: "Voi, se on kaikki keinotekoista ja muokattua".

Vaikka siellä näkyisi nenäkorukin, he eivät usko. Vishnumaya toimii tällä tavalla. Monet muut Jumaluudet toimivat toisella tavalla. Oli miten oli, He kaikki toimivat kehittymisenne hyväksi, jotta kasvaisitte hyviksi sahaja-joogeiksi. Sisäinen kehitys on hyvin tärkeää Sahaja Yogassa. Olen hyvin iloinen siitä, että te kokoonnutte tänne meditoimaan ja kuuntelemaan nauhalta puheitani, ja että te kasvatte hyvin; olin hyvin iloinen nähdessäni kuinka hyvin te kasvatte. Pitäkää yllä vakaata kasvuanne. Silloin teistä tulee hienoja sahaja-joogeja. Olen varma, että jonakin päivänä Uudesta-Seelannista tai Australiasta saattaa tulla johtava maa, jota koko maailma seuraa henkisyydessä. On sanottava, että Intia on tietysti henkisesti hyvin kehittynyt, mutta he eivät mielestäni ole johtajia.

Toistaiseksi en ole nähnyt kovin monen johtajan tulevan Intiasta. Mutta kun johtajia alkaa tulla Intiasta, niin voidaan sanoa, että toiselle sijalle tulevat Australia ja Uusi-Seelanti. Australiasta ja Uudesta-Seelannista on tulossa hienoja ihmisiä. Aivan epäilemättä. Koska juuret ovat Intiassa. Perustukset saattavat tulla Intiasta, mutta itse puu tulee lännestä. Tällä tavalla itä ja länsi tulevat täydentämään Sahaja Yogan puun, tuomaan sen kukoistuksen ja hedelmät. Jumala siunatkoon teitä kaikkia!