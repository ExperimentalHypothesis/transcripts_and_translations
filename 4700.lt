Šiandien, pagal indų kalendorių, yra diena, vadinama Parivartani Ekadeši.

Taigi, šiandien yra vienuoliktoji Mėnulio diena, vienuoliktoji yra Ekadeši. Taip pat, Sahadža jogoje žinote apie Ekadešą Rudrą, kuri yra čia, kuri ilgainiui sunaikins visa, kas nebereikalinga. Tai yra Ekadeša, kuri yra vienuoliktoji, bet šiandien yra ypatinga diena, kai mes pasitelksime Ekadešos energiją tam, kad atliktume „parivartaną“, tai reiškia „transformaciją“. Tai ne naikinimui, o transformacijai. Tokia diena buvimui čia, Niujorke, kur naudojame naikinančias energijas tam, kad transformuotume žmones. Taigi, šiandien yra labai puiki diena, nes transformuosime žmones pasireiškiančiomis Ekadešos energijomis. O jų yra vienuolika, išsidėsčiusių ant jūsų kaktos čia, ir jūs žinote, kaip jos veikia. Taigi, šios dešimt kyla iš naikinančiųjų Voido energijų. Voidas taip pat turi dešimt naikinančiųjų energijų, iš kurių ši naikinančioji energijos dalis įsikuria čia. Tad, kai žmogus naikinamas, pavyzdžiui, yra nustatytas vėžys, tada galite jausti tvinkčiojimą čia, Voido viršutinėje dalyje.

Tvinkčiojimą. Ir logiškai tai nereiškia, kad jei tvinkčioja, yra vėžys, tačiau jeigu yra vėžys, šioje vietoje bus tvinkčiojimas. Tai reiškia, kad Gyvybinė energija bando jį išstumti, bet ten, abejose pusėse, pradeda blokuotis, o centre, kuriame yra ir Višudhi Viratos centras, kuriame Šri Krišna tapęs Virata – Didžiąja Pirmaprade Būtybe. Taigi ši yra vienuoliktoji naikinanti energija. Jis turi energiją, vadinamą Samhara Šakti, kuria Jis žudo žmones, taigi prieš žudant ir juos pribaigiant, dėl jūsų Motinos atjautos pirmiausia turime pabandyti juos transformuoti. Jeigu jie negali būti transformuoti, tada tebūnie, tada leidžiama perimti Ekadešai. Taigi, šios vienuolika naikinančių energijų bus pasitelktos Kalki – to, kuris pasirodys ant balto žirgo. Tačiau prieš tai, šiandien yra puiki diena, nes šias energijas jūs naudosite transformacijai. Kaip naikinančiosios galios gali būti panaudotos transformacijai? Visų pirma, kai žmonės žino, kad pareiškia naikinančios energijos, jie pradeda baimintis, jie išsigąsta, kad būsime sunaikinti, taigi privalome atsigręžti į Dievą, tai vienas iš būdų.

Antra, jei žmogus sužino apie tokią naikinančią ligą kaip vėžys, jis nori rasti metodą. Ir jokio metodo žmogiškajame lygyje nėra. Tada jis susimąsto apie Dievą. Ir nori eiti arčiau Dievo. Baimė jį priartina prie Dievo. Tada jis pasikliauna Dievu labiau nei savo protu, labiau, nei savo ego ar superego, ir nori pasikliauti Dievo galiomis jį išgydyti arba išgelbėti nuo jo sunaikinimo. Nes dabar jis – ties sunaikinimo riba, kai tik prasideda vėžys, jis žino, kad tam nėra galo, ir jis turi būti sunaikintas. Taigi, tai − kitas būdas, kuriuo mes žmones padedame transformuotis, pakeisti jų požiūrį, pakeisti jų vertybių sistemas. Pažinojau daug vyrų ir žmonų, kurie susirgo vėžiu, ir jų antrosios pusės tapo labai ramiais, švelniais, kilniais, romantiškais žmonėmis. Jie bando suteikti visą meilę, visą apsaugą, visa, kas geriausia tam žmogui, kuris mirs nuo Ekadešos.

Taigi, žmoguje prasideda tam tikra charakterio transformacija, kai pamato, jog žmogaus, su kuriuo jis gyveno visą gyvenimą, nebebus. Tad prasideda gražiausi jausmai tam žmogui, davimas visko, ką turite gražiausio savyje, ir štai taip išsivysto kitokia žmogaus asmenybė, kuri prieš tai nebuvo aiškiai matoma. Taigi, visas šiurkštumas ir agresija išnyksta, ir pradeda sklisti visas švelnumas. Atjauta žmoguje – labai svarbus dalykas, kuriuo jis yra transformuojamas. Daugybė žmonių, kurie yra praradę savo artimiausius žmones, tampa žymiai švelnesniais, kilniais žmonėmis, nes Ekadeša yra įbauginusi. O kitokia baimė kyla žmonių galvose: „Rytoj taip gali atsitikti ir man. Taigi, turiu ką nors dėl to daryti“. Tokiu metu Sahadža joga jiems labai padeda. Jie ateina į Sahadža jogą, nes tokia kritinė padėtis yra sukurta jų viduje, ir jie yra skubinami savo Sahadža jogos transformacijai. Tačiau yra ir kitas, subtilesnis būdas, kaip padeda ši griaunanti energija – ji sunaikina visa, kas mumyse yra negatyvu.

Nes kol šis negatyvas nėra sunaikintas mumyse, tol negalime tapti žmonėmis, galinčiais patekti į Dievo karalystę. Turime savo ego, turime savo superego, ir abu gali būti čia atvaizduoti. Kai turite savo ego – labai didelį ego, pastebėsite šį didelį kaip burbulas ego, kylantį šioje pusėje, labai didelį čia. Arba jei turite superego, galite pastebėti kitą didelį išsikišimą iš smegenų čia. Taigi, iš abiejų pusių gali pradėti darytis tokie dalykai, jeigu abi nervų sistemos yra per daug aktyvios. Jei nesate labai kolektyviškas žmogus, jums taip pat čia galbūt iškils darinys, taigi, galbūt šitas prisipildys jūsų ego, superego, o šis Viratos centras vėlgi išsipūs taip, kad žmogui išsivysto veidas, kartais primenantis pabaisos. Ši dalis tampa per didelė, išsikišusi, esu mačiusi tokį veikėją. Manau, Frankenšteinas ar kažkas. Ar ne? Frankenšteinas.

Taip, tai yra iškilę iš pasąmonės, šis Frankenšteino veikėjas – visas ištinęs, išsikišęs, tokiu veidu. Tai iš tiesų nutinka žmogui kai jis pats tampa velniu. Taigi, taip Ekadeša veikia mumyse, kad sunaikintų viduje esantį negatyvą. Indijoje daug žmonių pasninkauja šią dieną, dėl atgailos, vienuoliktą dieną dažnai privaloma atlikti Ekadeši, visi hinduistai ir visi šie žmonės atlieka Ekadeši, t. y. vienuoliktą dieną jie visiškai nieko nevalgo. Bet jūs neturėtumėte to daryti po savo Motinos atėjimo. Nes Aš pati esu Ekadeša, tad kodėl turėtumėte tai daryti dabar, Man atėjus? Tai buvo daroma, kai Manęs čia nebuvo, tik tam, kad Mane pakviestų, taigi dabar, kai esu čia, jums to daryti nebereikia. Ekadešos atgailos. Bet turite būti labai atsargūs. Dabar Ekadeša kyla, kaip ir sakiau, iš Voido.

Tad, pirmiausia ji kyla, kai ką nors priimate kaip savo guru. Sakykime, tuos, kurie yra netikri, kurie yra prieš Dievą, prieš Kristų, tad jums susiformuoja toks storas sluoksnis šioje pusėje, kai žmogus, kurį garbinate kaip guru arba priimate kaip guru, yra jums guru, tačiau kuris iš tiesų nėra guru, tad jums išsivysto superego, kuris matomas šioje pusėje, šioje dalyje. O kitoje pusėje matosi, kai žmogus sako: „Aš esu pats sau guru, aš praktikuoju savo meditaciją, aš niekuo kitu nesikliauju, man gan gerai būti tokiam, koks esu“. Tokiam žmogui išsivysto kita pusė, tad šita pusė išsivysto dėl to, o šita išsivysto dėl superego, nes turite netikrus ir apsimetėlius guru. Taip kartais nutinka, kad kai įsiveliate į tokį superego elgesį, tuo metu gali įvykti taip, kad tai perimsite ir pradėsite naudoti savo ego – tai jums yra blogiausia. Tuo metu, ką darote, tai patys elgiatės tarsi velniai, ir vos tik pradedate taip elgtis, jūsų Ekadeša yra galutinai pribaigta, ir tada nemanau, kad lengva to atsikratyti, tai – labai sudėtinga. Tačiau, jei tai kyla tik iš vienos pusės, tada lengviau. Taigi, šiandien yra diena, vadinama Ekadeša, kuri atneš transformaciją. Kai jūs transformuojatės, tiek daug dalykų automatiškai jumyse sunaikinami, kaip patys aiškiai matote – visi klaidingi jūsų susitapatinimai išnyksta. Tokie klaidingi susitapatinimai kaip: „Aš esu amerikietis“, arba „Aš esu krikščionis“ arba „Aš esu žydas, aš esu tas ir kitas“ – visi šie netikri, klaidingi susitapatinimai išnyksta ir jūs tampate nuogu žmogumi, visų pirma jūs esate žmogus, o tada – superžmogus, kai nebeturite ego, be ego, taigi jūsų ego yra sunaikintas, jūsų superego yra sunaikintas, jūsų sąlygotumai yra sunaikinti, ir visi klaidingi įsitikinimai apie tai, kas yra žinojimas, yra sunaikinti.

Taigi tai, kas lieka ir iškyla, yra realybė. Matote, kai žiedas tampa vaisiumi, beveik viskas nuo vaisiaus yra numetama – nuo žiedo, galima sakyti, numetama yra taurelė, tada nukrinta žiedlapiai, o tada – pataurys, kuris taip pat numetamas, tačiau tai, kas lieka, yra sėkla, iš tiesų, jeigu pažiūrėsite, aplink sėklą išsivysto visi šie dalykai, ir vaisius lieka, o visa kita yra numetama. Kai kuriuose vaisiuose kažkokia dalis yra panaudojama, kai kuriuose vaisiuose niekas nėra panaudojama, labai mažas daigelis išdygsta kaip vaisus ir tampa vaisiumi, kol žiedai nužydi. Taigi, mumyse taip pat lieka tai, kas tampa Dvasia, visa kita numetama, ir tai vadiname Ekadeša, kuri suteikia transformaciją. Ir turite suprasti, kad daug dalykų turime numesti. Kai kurie sutikti žmonės sako: „Kas negerai? Rūkau, bet mano vibracijos vis tiek geros“. Kiti sako: „Kas negerai? Geriu, bet mano vibracijos vis tiek normalios“. „Einu pas tą guru, bet vis tiek jaučiu vibracijas“.

„Gyvenu tą patį palaidą gyvenimą, bet vis tiek jaučiu vibracijas“. Bet tai vis tiek veikia, vibracijos vis dar jaučiamos, kol staiga jų nebėra, ir susiprantate, kad esate užribyje, esate visiškai išmesti, bet nepajaučiate, kaip būnate išmesti; ilgainiui suprantate, kad išeinate tarsi tangentas, taigi, dėl to turite būti atsargūs. Mumyse slypi jėga, kuri yra išcentrinė, ir jėga, kuri yra įcentrinė; tad Ekadešos jėga yra išcentrinė, kuria ir esame išmetami. Sahadža joga nepuola niekam po kojomis, nieko neprašo, nieko nepamalonina: jeigu norite čia būti, turite būti čia pozityviai, o jeigu nenorite čia būti, ji išmeta jus greičiau, nei patys norėtumėte. Ir tai yra Sahadža jogos problema, ir tai yra Sahadža jogos spraga, apie kurią turiu jums pasakyti kaip Motina – labai neramu jus išmesti. Papasakosiu, kai Kristina – tik dabar ji man papasakojo – susižadėjo su Mykolu, pusė jų buvo išmesta, nes buvo įsitikinę, kad reikia turėti romantiškus santykius prieš santuoką, ir jeigu nėra romantiškų santykių prieš susituokiant, tada neturėtų būti jokios santuokos. Nežinau, kuo pagrįsti šie įsitikinimai, bet jeigu jau turite romantiškus santykius prieš santuoką, kur visas santuokos smagumas? Tai tarsi duoti kam nors dovaną: slepiate ją, laikote iki tos datos ir tik tada duodate ją vaikams. Lygiai taip pat, jeigu jau turite romantiškus santykius. Kas ta santuoka?

Kam ši šventė? Absoliučiai nelogiška, tokiais atvejais romantikos nebelieka, iš tiesų pastebėjome, kad po romantiškų santykių vedybos baigiasi skyrybomis. Visad taip būna, nes išsikvepiate ir suprantate, kad romantika, kurią turėjote prieš vestuves, buvo tarsi fantazija, kuri nubyra, ir dabar po vestuvių nebėra nieko, kuo galėtumėte džiaugtis, tad jums viskas įgrysta, ir kitą mėnesį esate teisme dėl skyrybų. Tačiau vedybos, vykstančios be romantiškų santykių, rezervuotos tik tam tikrai dienai, tik tai dienai, kai prasidės tikroji romantika, ir tikrasis vienybės jausmas, viskas. Indijoje tai – labai svarbu, matote, pirmoji vestuvių naktis. Ir štai kodėl mūsų santuokos taip ilgai trunka, sakyčiau, kad esu sena moteris, 60 metų, mano vyrui – 63 metai, ir galite pastebėti, koks jis vis dar romantiškas, galite matyti, kad romantika niekada nesibaigia, nes ji prasideda palaimingą dieną kartu su kolektyviniu patvirtinimu. Visi yra suinteresuoti šiais santykiais, taip svarbu susituokti, visi žmonės džiaugiasi santuoka ir mėgaujasi. [JOGAS] Gal norėtumėte vaisių, Motina? [Šri Matadži] Ne, Ne. Ačiū.

Taigi dabar, kai toks dalykas nutinka žmonėms, kurie yra iš Vakarų, žmonės mano, kad romantiški santykiai yra labai svarbūs, bet aš nemanau, kad yra ko mokytis iš vakarietiškos vedybų sistemos, nes visa jų santuokos sistema yra absoliučiai netenkanti prasmės. Nėra nieko, ko galima iš jų šioje srityje pasimokyti. Galime pasimokyti daug kitokių dalykų, pavyzdžiui, galime pasimokyti, kaip naudotis kamera, bet naudotis santuoka geriau jau mokytis iš indų. Turime labai tvirtą santuokos sistemą. Pirmiausia tai, kaip nuo mažens jie yra mokomi elgtis, kad santuoka klestėtų, tiek daug svarbos tam suteikiama. Tada jie nesituoks be horoskopo, jie nesituoks be palankios dienos – viską išsiaiškina iki tokių detalių, kad santuoka negali baigtis šnipštu. Dar daugiau, ji veikia tokiu kolektyvišku būdu, pavyzdžiui, mano vyras nori sukelti man problemų, tik pavyzdžiui, taigi jo sesuo pasiims jį ir duos darbų, visi gali įsiterpti, jei yra bandoma ką nors daryti prieš santuoką, visi šeimoje prižiūrės tą žmogų, kuris bando sugriauti santuoką, tad visi ir žino, kad likčiau be nieko, jeigu įvyktų skyrybos, niekas neturi tokios vietos visuomenėje. Tačiau kai atvažiavome į Angliją, iš pradžių buvome šokiruoti. Dėl to jie neturėjo jokios gėdos, sakė: „Aš jau išsiskyręs tris kartus, o tai – ketvirta moteris, su kuria gyvenu“. Tai taip šokiravo, Dieve.

Mums skyrybos yra baisiau nei raupai. Kodėl išsiskyrėte? Kokia problema? Kaip galėjote išsiskirti? Santuoka toks palaimintas dalykas, toks palaiminimas, tai – palaiminta Dievo, kaip galėjote? Tai toks nuosmukis, ir viskas taip išsidėlioja, ir jokiu būdu nesame prastesni už jus, kai esame susituokę, nes galime gimdyti daug daugiau vaikų nei jūs, ir vaikai nori gimti tik Indijoje, ne kur kitur. Nustebsite, kad tai yra problema, su kuria susiduriame. Mūsų populiacijos problema kyla dėl to, kad santuokos yra tokios sėkmingos, žmonės – tokie taikūs. Vaikai nenori būti santuokoje, Niujorko košmaruose, natūralu, nes nežinote, kur rytoj bus mama ir kur bus tėtis. Dabar mus kaltina dėl didelio gyventojų prieaugio, bet ką daryti?

Vaikai neklauso, jie nenori keliauti į visas tokias vietas, kur jiems nėra stabilumo, ypač realizuoti vaikai, jeigu jie yra labai aukštos kokybės, turiu omenyje, jog jie turėtų būti kaip velniai, kad ten būtų, tad gali bandyti arba ir yra tikri velniai. Jie gali pasinaudoti tuo, bet dažniausiai žmonės, kurie nori ramybės gyvenime, kurie nori džiaugsmo gyvenime ir tėvų meilės, nori gimti Indijoje. Ir štai kodėl šiuo metu atrasite, kad Indijos populiacija taip sparčiai auga, jog nežinome, ką dėl to daryti. Tad ši santuokos sistema juos šokiravo, nes jie negalėjo suprasti, kad privalo būti romantiški santykiai, ir taip toliau. Dabar turėtų būti geresnis Ekadešos supratimas, kad jokiu būdu neleistume tam mumyse didėti, nes tai yra save naikinantys dalykai. Tai prasideda nuo abejonių. Kai pradedate abejoti Sahadža joga, pradeda didėti, ir dvejonės pradeda augti per „medhas“, šias vietas [kaktoje]. Ir tai tampa storu, dideliu sluoksniu. Kaip šiandien, mačiau moterį, sakančią: „Paliesk medį“, − matote, paliesti medį, reiškia šį medį, matote, čia neturėtų būti jokio medžio, arba galite sakyti: „Paliesk akmenį“. Jei sakote ką nors girdamiesi, sakote: „Ne, ne, paliečiu medį“.

Turiu omenyje, kad žmonės yra gan sąmoningi, net sakydami nesąmoningai, jie yra gan sąmoningi – nesako to, kas galbūt galėtų sukelti asociacijas su pagyrūniškumu arba pasigyrimu, arba kažkuo svarbiu, nes tai gali būti blogai. Tad jie sako: „Paliesk medį“, tai yra medis. Tai yra Ekadeša. Taigi, esame gana sąmoningi dėl šios energijos kūrimosi mumyse, ir dabar turime būti sąmoningi, kad ši energija transformuos žmones, tad šiandien melsimės, kad ši energija turėtų transformuoti Ameriką savo gebėjimu įbauginti žmones taip, kad šie ateitų į Sahadža jogą. Nes kai dalykai yra pasiekę tokią ego stadiją, tada žmonės klausia: „Kas negerai?“. Kaip Anglijoje, kai pradėjau kalbėti, iš pradžių jie sakė: „Ši pasenusi Viktorijos laikų moteris yra absoliučiai niekam tikusi“. Aš sakiau: „Gerai, nieko nesakysiu, bet sirgsite tokiomis ligomis, kad turėsite grįžti“. Tai buvo tuo metu, kai jie išleido įstatymą, kad homoseksualumas turi būti leidžiamas, tolerancija turi būti leidžiama, ir visi šie dalykai turėtų būti leidžiami, ir dabar turite AIDS. Turite AIDS jau esančią čia; dabar AIDS sukėlė Ekadešos baimę. Dabar tai turite: „Kas negerai?“.

Ką apie tai pasakysite? Tad šis išgąstis ir baimė yra labai svarbu, tai labai svarbu, kad turėtume tą išgąstį ir baimę, jog Dievas yra Visagalis, ir prieš Jį esame niekas. Čia turime atsiminti, kad esame šio Dievo dalis ir kad turime pabusti suvokimui, jog Jis yra visuma, ir kad mes esame tapę išvien su visuma. Štai kaip įveiksime savo Ekadešą. Tad šiandien laiminu jus visus Ekadešos energija, kuri jus transformuos. Telaimina jus Dievas visuose jūsų darbuose, kuriuos atliksite dėl amerikiečių gerovės. Tai yra jūsų atsakomybė išgelbėti Ameriką, žinote, jog tai yra Višudhi čakra ir visa Sahadža jogos atsakomybė yra Višudhi čakroje, tad taip svarbu, kad įvyktų transformacija. Kol neprasidės transformacija, pamatysite, tol niekas neišsispręs, negalėsite kalbėti su žmonėmis, negalėsite komunikuoti su jais. Tad turite melstis, kad prasidėtų transformacijos procesas, turite sukelti jį ir turite sparčiai judėti ir skleisti tai tarsi gaisrą – tokia turėtų būti šiandienos malda. Telaimina jus Dievas.

Telaimina jus Dievas.