Puja di Capodanno (incompleto), Kalwe (India), 31 Dicembre 2000.

Stiamo per iniziare un nuovo anno e auguro a tutti voi un Nuovo Anno felice e prospero (applausi). Tra questi miei auguri, c’è anche quello di una crescita molto profonda in Sahaja Yoga. Per diventare maestri in Sahaja Yoga, sono sicura che meditate, fate introspezione ed eseguite tutti i tipi di ‘rituali’ di Sahaja Yoga.

In questo nuovo anno ritengo che ci sia per voi una grande possibilità di fare molto meglio perché tutti questi anni di dure prove sono finiti (applausi), ora stiamo per entrare nel nuovo anno. Vi dicevo di come Satya Yuga si sia ormai instaurato (applausi). All’inizio potete anche non accorgervi che l’atmosfera del Kali Yuga è stata completamente purificata ma, a tempo debito, scoprirete per gradi come tutto si stia purificando e tutta la gente nociva per la vostra esistenza spirituale, per la vostra esistenza nazionale, per la vostra vita familiare, dovrà tornarsene da dove è venuta, non può avere successo (applausi).

Ora i Sahaja Yogi devono decidere fin dove diffonderanno Sahaja Yoga. Quante persone possono venire in Sahaja Yoga? Dovrebbero esserci maggiori aspettative per voi quest’anno e forse, se deciderete tutti di riuscirci, sono sicura che potrete salvare molte persone dal Kali Yuga. Questo dovrebbe essere il vostro proposito il primo giorno dell’anno: che inizierete Sahaja Yoga in modo nuovo, in modo più autorevole, in  modo più dinamico. Per questo, la prima cosa di cui avete bisogno è il vostro Sanga Shakti, la vostra collettività. Questa collettività deve essere molto ben costruita, ben fatta, ben capita e assolutamente gradevole. Non è difficile in Sahaja Yoga, perché con la pratica, tutte le vostre gelosie, tutte le vostre idee più vili sono state completamente lavate via dalla vostra Kundalini. Essa vi ha trasformati. Siete persone diverse, siete molto, molto diverse. Non solo, ma ora avete compreso il vostro Sé. Conoscete il vostro Sé. E chi conosce se stesso non può combattere contro gli altri, perché questo Sé è il riflesso di una sola personalità, di un’unica Divinità, di un solo Dio: come potete, dunque combatterlo? Quando Egli è nel vostro cuore, come potete lottare gli uni contro gli altri? Sarebbe come lottare con voi stessi. Sarebbe molto, molto sciocco farlo.

Tutte le dispute e tutte le cose assurde a cui pensavate, scompariranno naturalmente, non c’è dubbio. Diventerete molto dinamici. Vi stupirete del vostro dinamismo. Dovete sorgere; dovete soltanto aspettare che il vostro Sé si manifesti. Potete diventare molto, molto collettivi, essere i fautori del progresso economico e sociale e potete creare molti Sahaja Yogi.

Vi è stata data la Realizzazione; vi è stata data la conoscenza della Realizzazione; è stato fatto tutto il possibile per la vostra salute e la vostra prosperità ma ora è vostro dovere ripagare il Divino con le vostre capacità creative. Dovete essere molto creativi. Scoprirete che a questo mondo esiste tanta gente piena di problemi da cui dovete tirarla fuori. Voi potete aiutarla. Non vi occorre nessun aiuto perché avete voi stessi il potere completo – il potere della Divinità in voi. Questo potere Divino deve essere usato. Non viene dato perché arrugginisca,  deve essere usato. Diversamente a che serve diventare potenti? Supponiamo che qui ci sia la corrente elettrica ma non la luce, a che serve avere la corrente? Il potere che avete è per l’emancipazione dell’umanità. È perché risvegliate la Kundalini delle persone – potete farlo. Uno solo può farlo per migliaia di persone! Io spero che ora vi assumiate questa responsabilità.

Sarebbe la più grande benedizione per voi, per Sahaja Yoga, per il mondo intero perché, secondo la mia visione, dobbiamo salvare il mondo intero. Non so se potrò portarla a compimento nel corso della mia vita, ma se voi unirete davvero le vostre mani con le mie, con uno sforzo completo, riuscirà.

Innanzi tutto, sento che molte persone non vanno alla meditazione, alla meditazione collettiva. Non vi prendono parte. È sorprendente, dopo tanti anni di lavoro da parte mia – sono trent’anni che lavoro – che ci siano alcune persone che danno Sahaja Yoga per scontato. Non capite le vostre responsabilità. Dovete meditare collettivamente. Ogni qual volta vi sia una meditazione collettiva, dovete prendervi parte. Potete anche dare inizio a una meditazione collettiva nella vostra circoscrizione.  Funzionerà. Molte persone che sono in Sahaja Yoga ora meditano, posso individuarle. Io so chi medita e chi no. Non è difficile scoprirlo. Poi saltate fuori con altri problemi riguardanti vostra madre…vostro padre…vostro zio….cose così. Non dovete preoccuparvene. Se siete anime realizzate e se siete connessi con il Divino, persino i vostri desideri personali verranno esauditi. Ma non accade. Perché? Perché ancora non capite cosa siete diventati. Prima di tutto provate a dare la realizzazione agli altri. Osservate la gioia che provate. Una gioia incredibile. Non potete ottenere questa gioia in nessun altro modo. Da qualsiasi cosa possiate acquistare, da qualsiasi cosa abbiate, non potete ricavare la gioia che si prova nel dare la Realizzazione. Sarete molto felici, non perché vi aspettate qualcosa in cambio o perché volete qualcosa - niente del genere - la sola cosa è la gioia pura, la gioia pura di creare grandi Sahaja Yogi. È per questo che siete qui. È questo che il Divino vuole da voi.

Non siete qui solo per approfittare del potere Divino: “Cura mio  padre, cura mia madre, cura mia sorella…” oppure: “Non ho nulla...” E qualcuno dice: “Mio marito mi maltratta...” o la moglie dice che… e il marito dice che…e avanti così. Dimenticatevene! Ora siete al di sopra di tutto, al di sopra di tutte queste cose. Siete diventati assolutamente potenti, credetemi. Se non avete usato il vostro potere, come potete sapere che poteri avete? È semplice. Chi li ha usati, seguita a parlarmi dei miracoli che gli sono capitati; delle cose che gli sono accadute; di come sia stato protetto; di come abbia ottenuto qualsiasi cosa desiderasse.

Però in Sahaja Yoga non potete essere ipocriti. Se avete dell’ipocrisia, Sahaja Yoga lo sa, il Divino sa che siete ipocriti. È per il vostro bene, per la vostra crescita che dovete stare in Sahaja Yoga. Non è per qualcun altro che lo fate, ma per voi stessi. Quando le persone hanno questo potere, mi stupisco della facilità con cui possono essere curate. Ma devono meditare e devono unirsi alla meditazione collettiva. La maggior parte delle persone non vi prende parte. Ne sono sorpresa. So che a volte, per esempio a Delhi, non c’è spazio sufficiente, così la gente è costretta a venire due volte, o il sabato o la domenica. Alcuni devono aspettare fuori; non importa. Ma se andate alla meditazione collettiva, vi sorprenderete di come la Divinità fluisca, di come le vibrazioni fluiscano. Io sono presente. Non è che ci andate semplicemente come fosse un rituale.

Il problema è che voi non vi rendete conto che dovete essere responsabili di Sahaja Yoga, responsabili di dare la Realizzazione agli altri e partecipare a tutti i programmi di meditazione che avete. Con la meditazione collettiva starete bene. Tutti i vostri problemi si risolveranno se vi recherete regolarmente alla meditazione collettiva – ve lo prometto! Ma il problema è che non volete andarci. Mi scriverete delle lettere, volete incontrarmi, ma questo non vi aiuterà. Potete anche venire da me e assillarmi in questo modo, o fare qualcosa di simile, ma non vi servirà. Ciò che vi aiuterà è che dovete aiutarvi da soli. L’anno prossimo sarà un anno importante per voi.

Nell’Est, sono sorpresa dalla velocità con cui ora le cose si stanno diffondendo. In Russia la gente è così profonda! Una volta ricevuta la Realizzazione, ne comprendono il valore. Sono tanto umili e  profondi, non chiedono niente, non desiderano mai niente, sebbene siano passati attraverso i terribili problemi del comunismo e delle sue conseguenze.  Malgrado ciò, tutti questi cinque paesi che io chiamo i veri  paesi Divini, per il modo in cui l’hanno accolta (la Realizzazione), secondo lo standard moderno, sono poveri, ma nel profondo del loro cuore sono molto, molto ricchi. Per quanto riguarda la comprensione di Sahaja Yoga sono molto, molto ricchi. E i loro scienziati sono altamente qualificati, in ogni campo. Ora c’è uno scienziato, venuto in India, che ha scoperto un metodo mediante il quale potete vedere i chakra, la Kundalini, i blocchi e  qualsiasi altra cosa – ve lo può mostrare.

Invece i nostri scienziati sono impegnati a contraddirmi. Una conoscenza limitata è molto pericolosa. Non vogliono vedere ciò che io sto facendo e come lo faccio: vogliono solo criticarmi e sono pure chiamati  intellettuali. Specialmente nel Maharastra, gli intellettuali – penso che qualcosa sia andato di traverso nelle loro teste – non riescono a capire Sahaja Yoga. È oltre le loro capacità. Non so cosa sia accaduto loro, ma non riescono proprio a capire Sahaja Yoga. La gente del Maharastra è tutta presa dai propri rituali. Alle quattro del mattino si alzano, si lavano, poi fanno il loro Puja, questo, quello…Ora qualcuno si è ammalato e la moglie mi scrive: “Non siamo andati in nessun tempio, non abbiamo eseguito alcun rituale, eppure mio marito si è ammalato”. Pensate. Come se non fare queste cose vi rendesse dei Sahaja Yogi. Se siete veri Sahaja Yogi, niente può accadervi. Avete avuto proprio un’impressione sbagliata, andare al tempio  o andare in posti sbagliati e eseguire ogni tipo di rituale non ha mai aiutato nessuno.

Per prima cosa, dunque, dovete svuotarvi. Se siete già pieni di tutte queste idee, queste idee datate, e andate avanti ancora così, come può inserirsi il Divino? Quando c’è un recipiente già pieno d’acqua, o di qualsiasi altra cosa, non potete riempirlo. Quindi dovete svuotarvi completamente. Svuotate voi stessi, sgombrate la vostra mente. È possibile, con Sahaja Yoga, se riuscite a portare la Kundalini oltre il vostro Agnya. Ma senza reagire! La reazione è la cosa peggiore, perché avviene attraverso l’Agnya, come vi ho già detto l’altro giorno, ed è dovuta ai vostri condizionamenti o al vostro ego. Alcuni reagiscono a causa dei propri condizionamenti e altri reagiscono a causa dell’ego. Non si dovrebbe reagire per nessun motivo. Quando provate  gioia? Quando non reagite. Osservate e basta. Guardate in che modo meraviglioso sono stati fatti questi bellissimi fiori. Che bisogno c’è (di reagire)? Alcuni troveranno dei difetti, qualcuno potrà dire: “Questo non avrebbe dovuto essere qui…. ma guarda come hanno fatto questo…” Qualsiasi assurdità.

La gioia della creazione è qui e voi dovreste riuscire a vederla, a sentirla, a provarne gioia. Allora soltanto siete Sahaja Yogi. Diversamente non lo siete. Se siete tipi reattivi, non potete essere Sahaja Yogi.

È una laurea, Sahaja Yoga. Ritengo ci siano tanti tipi diversi di Sahaja Yogi. Qualcuno è proprio negativo, qualcuno un po’ meno, qualcuno è così…Ma la profondità del Sahaja Yogi deve essere misurata dal modo in cui si mantiene gioioso e felice. Continuare a criticare gli altri, continuare a sentirsi adirati con gli altri, andare avanti con tutte queste cose, non è segno di un Sahaja Yogi.

Nella nostra Università Divina non abbiamo lauree, non diamo certificati. Siete Sahaja Yogi se avete avuto la Realizzazione. Se la Kundalini si è aperta un varco qui (Shri Mataji appoggia la mano sul Sahasrara), bene, siete un Sahaja Yogi. Ma questo Sahaja Yogi può non essere un vero Sahaja Yogi. Dipende soltanto da quanto siete gioiosi e ansiosi di dare la Realizzazione agli altri. Desiderate condividere la vostra Realizzazione e non volete tenerla soltanto per voi. Se non è il vostro caso, non siete ancora pienamente Sahaja Yogi. Dovreste scoprire a quante persone avete dato la Realizzazione. È molto importante. Perché l’anno prossimo, come ho detto, è molto importante, molto, molto importante. Quest’anno vorrei vedervi tutti andare in giro a dare la Realizzazione. Ho visto tutti questi falsi guru che stanno per essere smascherati uno ad uno. Se guardaste il loro atteggiamento, dovunque li incontriate!  Una volta stavo viaggiando in aereo e c’era una signora seduta accanto a me. Emanava un gran calore, così le domandai: “Che guru segue?” Lei mi disse il nome. Diceva: “È  bravissimo, questo guru è il migliore”….questo e quello. Emanava un tale calore dal suo corpo! Non dicevo niente, ma ero stupita dall’orgoglio con cui questa signora parlava del suo guru - che è un uomo tremendo – e senza conoscermi, ero solo un’estranea per lei. Invece i Sahaja Yogi non ne parlano. Dovreste parlarne ai vostri vicini, dovreste parlarne nella vostra cerchia……

In India abbiamo tante di quelle usanze per incontrare gente! Nel Maharastra, per esempio, facciamo haldi kumkum. Ma non parleranno mai di Sahaja Yoga con le donne che vengono per l’haldi kumkum. Non vorranno neppure la mia fotografia. Se volessero, potrebbero farlo. Ma sono….non so di cosa abbiano paura. Sarebbe un’ottima occasione. Ci sono cene, ci sono incontri pubblici, qualsiasi cosa, ma non parleranno di Sahaja Yoga. È davvero sorprendente. Non vogliono parlare di Sahaja Yoga: “Abbiamo ottenuto questo grazie a Sahaja Yoga…”. Così come potrà diffondersi Sahaja Yoga?  

Occorre comprendere che tutti voi dovreste scoprire la responsabilità dell’ingresso in Sahaja Yoga. Certo, siete tutti protetti, siete tutti benedetti, tutti hanno ottenuto ciò che volevano. Per la maggior parte. Ma quanti di loro stanno restituendo il loro debito? Quanti si stanno impegnando per dare la Realizzazione agli altri? È un debito che avete. Ma se la vostra attenzione è ‘incerta’, se non è pura, se non è nirmala, allora siete coinvolti in cose di ogni genere come i tentacoli di un polipo. Diventate come un polipo, seguitate ad attaccarvi a questo, ad attaccarvi a quello, attaccarvi a quest’altro….Voi dovete essere liberi come uccelli. Tutti questi attaccamenti che avete non vi porteranno da nessuna parte. Dovreste essere attaccati soltanto a Sahaja Yoga ed essere consapevoli dell’importanza di conoscere voi stessi. Se poteste solo capire il vostro valore, il vostro livello – io posso dirvelo – potremmo cambiare il mondo intero!

Abbiamo un retaggio così bello in questo paese, abbiamo una cultura così bella. Ho visto i problemi dell’America e di altri paesi. Noi non abbiamo questi problemi, almeno non così predominanti. La sola cosa che dobbiamo fare è ‘riconoscere di essere Sahaja Yogi’ . Un albero, per esempio, quando cresce sa di essere un albero, sa di dover produrre radici, che non deve venire su a casaccio. Non è stato tirato su come un bastone. Deve fare qualcosa. A questo mondo tutti devono fare qualcosa. Ma allora, per quanto riguarda i Sahaja Yogi? È un avvenimento così raro aver ricevuto la Realizzazione. In che cosa dovremmo sprecare la nostra attenzione? Perché dovremmo trascurare la nostra meditazione? Perché? Dobbiamo crescere, siamo persone diverse, apparteniamo ad una razza completamente diversa, siamo anime realizzate. Intendo dire che, in pratica, al tempo di Cristo ve ne era a malapena qualcuna. E ancora prima, sono stata sorpresa che in Cina e in altri paesi, un tempo ci fosse un solo guru, un solo maestro, mentre voi siete così tanti maestri ma non volete usare il vostro potere di maestro.

Perché non lo usano anche le donne? Trovo che le donne siano più letargiche degli uomini, in Sahaja Yoga. Dovrebbe essere chiaro che anch’io sono una donna, ho fatto tutto questo lavoro da sola; perché, dunque, non dovreste farlo voi? È un impegno enorme trasformare la gente in tutto il mondo.

È molto facile per voi. Se posso farlo io perché non potete farlo voi? Metteteci tutta la vostra attenzione: “Faremo funzionare Sahaja Yoga, non per noi stesse, ma per l’emancipazione dell’umanità”. Ne abbiamo bisogno, ne abbiamo molto bisogno. La vostra compassione e il vostro amore saranno sprecati se pensate unicamente a voi stesse, alla vostra famiglia. A che serve? La gente lo fa anche prima della Realizzazione.

A che serve  essere completamente attaccate alla vostra famiglia, attaccate a tutte le altre cose? Dovreste essere attaccate al mondo intero! Voi appartenete al mondo intero, ora, non siete più degli individualisti. Non più!

Come ho già detto, la goccia deve diventare l’oceano. Identificatevi con l’oceano. L’oceano si trova più in basso, se avete visto, più in basso, tanto che il punto zero inizia dall’oceano. L’oceano è così umile. Vive nel punto più basso, ma tutti i fiumi si riversano in lui. L’oceano compie il lavoro di creare in cielo le nuvole che poi scoppiano e diventano pioggia che ritorna nello stesso oceano. Ritornano al medesimo oceano. Chi è umile attrarrà più Sahaja Yogi. Chi è gentile attrarrà molti più Sahaja Yogi.

Perciò è importante vedere di cambiare atteggiamento. Se cercate di mettervi in mostra, nessuno verrà colpito da voi. Se pensate di essere qualcosa di molto grande, nessuno vi guarderà. Siate molto umili, gentili, generosi e anche pieni di gioia.

Immaginatevi un Sahaja Yogi che vada in un gruppo a dire: “Vedete, mia madre è malata, mio padre sta morendo, succede questo, ma io faccio Sahaja Yoga”. La gente dirà: “Ma perché fai Sahaja Yoga, allora? Vai a sederti laggiù a piangere e lamentarti!”. Se si pratica davvero Sahaja Yoga, non può venire nessuna malattia, nessun problema. È un fatto. Cercate di capire. Siete voi che guiderete queste persone che si suppone siano qui per risorgere.

Ma non serve avere identificazioni con persone che non siano Sahaja Yogi. Possono essere vostri parenti, possono essere qualsiasi cosa. Non serve, perché voi siete ad un livello diverso dal loro. O cercate di alzare il loro livello, o non dovete avere nulla a che fare con loro, perché vi trascineranno giù. Non vedranno il vostro livello. Non hanno occhi per vedere, non hanno orecchie per sentire e non hanno sentimenti di alcun genere. Se avessero visto come siete cambiati, come è cambiata la vostra vita, si sarebbero buttati a capofitto in Sahaja Yoga. Se non lo hanno fatto, non sono affari vostri. Non dovreste preoccuparvi di loro.  Se vengono in Sahaja Yoga, molto bene, altrimenti non sono più vostri parenti. In nessun modo sono imparentati con voi.

Come potete metterli in rapporto con Sahaja Yoga? Come spiegherete loro ogni cosa? Sarà impossibile parlare a questa gente.

Ciò che devo dirvi oggi è che la nostra famiglia, che è Sahaja Yoga, è estesa, è diffusa in ottantasei paesi e sta andando molto bene. Ma dobbiamo vedere se voi appartenete a questo oceano, alla grande famiglia di Sahaja Yoga. Sta a voi valorizzarla. Dovete parlarne e dovete cambiare le persone. È una vostra responsabilità. Sahaja Yoga non vi è stato dato per niente, dovete produrre Sahaja Yogi più grandi, Sahaja Yogi migliori.  E  meditate, ma non meditate soltanto, partecipate anche ai programmi collettivi per quanto possibile. Sono felice del modo in cui siete venuti e siete rimasti. È piovuto, eppure siete qui e ancora gioite della gioia Divina. Vi benedico ripetutamente dal profondo del mio cuore e desidero che abbiate questo Shuddha Iccha che è la Kundalini (applausi) ……desidero che abbiate questo Shuddha Iccha che è il puro desiderio non solo di diventare Sahaja Yogi, ma di creare un maggior numero di Sahaja Yogi.

È questo, in realtà, il puro desiderio. Magari non lo avete riconosciuto, ma finché non adempirete questo desiderio, non potrete mai essere buoni Sahaja Yogi. Occorre diffondere Sahaja Yoga ad ogni livello, ovunque, con tutti. Potete farlo, e si diffonderà benissimo e molte persone verranno salvate. Tante persone che si sono perse nella maya della stupidità torneranno sulla retta via. Quanto bene farete loro, è il punto. Se io da sola ho persuaso tanti Sahaja Yogi, perché non potete provarci anche voi e persuadere più Sahaja Yogi? Questo mondo ha bisogno di Sahaja Yoga. L’intero problema….ogniqualvolta leggo un giornale, penso: “Oh Dio, se queste persone fossero Sahaja Yogi non avrebbero avuto nessuno problema”. Trovo che la gente stia ancora girando a vuoto, non so, come se non avesse cervello o non avesse alcuna comprensione di dove stia andando il mondo e di chi lo salverà.

Non sono qui per dirvi cosa dovreste fare nella vostra vita privata. Ma dovreste sapere da soli come mantenervi puliti e belli, cosa dovete fare per voi stessi. Alcuni sono così superficiali che non gli entra proprio in testa. Sahaja Yoga non entra nelle loro teste.... sono molto, molto superficiali. Dimenticateli. Non credo che potranno salvarsi. Dimenticateli, non sanno gioire. Si preoccupano sempre di cose senza senso. Con persone del genere non dovete…ma c’è ancora talmente tanta gente - almeno l’ottanta per cento - che sta cercando e dovreste andare in suo aiuto.

Il desiderio di vostra Madre è che ora dovreste occuparvi voi  di Sahaja Yoga e continuare a parlarne a chiunque venga da voi. Intendo dire che non voglio una facile popolarità, ma desidero che siano creati Sahaja Yogi ovunque.

Shri Mataji continua in marathi (o hindi)

Che Dio vi benedica.