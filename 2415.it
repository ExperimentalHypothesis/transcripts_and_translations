21 marzo 2003
Birthday Puja
Nirmal Dham, New Delhi (India)
[Discorso in hindi]

Le mie eterne benedizioni a tutti i sahaja yogi. Oggi vi siete riuniti tutti qui, così numerosi, per celebrare il mio compleanno. Come posso ringraziarvi? Io proprio non capisco. Tantissime persone sono venute anche da altri Paesi. Ed anche dal nostro Paese, in tanti si sono riuniti qui. Nel vedere tutto questo, il mio cuore trabocca di gioia.

Non so quale lavoro straordinario io abbia fatto perché vi siate tutti riuniti qui per celebrare il mio compleanno. Avete tutti un cuore grandissimo per essere venuti tutti qui oggi in questo luogo lontano ad onorarmi. Non ho parole per dirvi quanto questo mi abbia colmato di gioia.

[Discorso in inglese]

Stavo dicendo loro (agli indiani) di quanto io sia colma di gioia per come state celebrando il mio compleanno, e non so come esprimere questa gioia che è davvero traboccante.

Non so proprio che cosa io abbia fatto per voi, che vi ha fatti crescere con tutto questo entusiasmo, questo amore. È il vostro grande cuore che apprezza il mio umile lavoro.

In tutto il mondo Sahaja Yoga si è diffuso e si diffonde come un fuoco. Ciò dimostra che era ciò di cui il mondo aveva bisogno. Era ciò di cui la gente aveva bisogno. È per questo che si sono dedicati a Sahaja Yoga con così tanto entusiasmo.

Potrei capire in un Paese come l’India, dove si è parlato di realizzazione del Sé; ma in un Paese che non è consapevole di una vita spirituale più elevata, dovreste tutti apprezzare, assimilare e gioire di Sahaja Yoga come di una grandissima benedizione di questi tempi.

Questi sono tempi speciali, penso, in quanto siete caduti in questa “trappola” di amore e di illuminazione.

Io stessa non ero molto sicura che avreste apprezzato l’amore di cui si può gioire interiormente. Che cos’è la comprensione spirituale? Non sapevo come avreste considerato e avreste gioito del vostro Sé.

Significa che siete tutti capacissimi di questo amore straordinario e di questo risveglio spirituale. Non vi sono dubbi al riguardo. Come ha potuto funzionare in modo tanto meraviglioso? È molto sorprendente. Ed anche il modo in cui avete ottenuto i vostri poteri spirituali e li usate è davvero oltre ogni comprensione, ogni umana comprensione.

È per questo che la gente non crede che esista qualcosa come Sahaja Yoga, che esista in ogni essere umano un potere che è universale e può essere illuminato. Va oltre la capacità di comprensione degli esseri umani il fatto di poter acquisire questa crescita spirituale dentro di sé.

Mi chiedo anche quanti di voi si rendano conto che tutto ciò che avete ottenuto è qualcosa di grande. È il culmine dell’evoluzione umana, della crescita umana e di ogni progresso che abbiamo realizzato. Questo cambierà, trasformerà sicuramente il mondo e la sua comprensione.

Oggi vi sto parlando nel momento in cui sta divampando la guerra in Iraq. Non so che cosa dire, come funzionerà, ma con tutti i vostri sforzi per la pace, si risolverà - ne sono sicura - e ciò porterà pace ovunque.

[Applausi]

Noi non vogliamo guerre, ma dobbiamo cambiare gli esseri umani, altrimenti non ci si può fidare di loro. Questa è una grandissima sfida per tutti voi. Dovete lavorare molto duramente per arrivare a questa idea di dare la realizzazione a tutti, diversamente non potete fermarle (le guerre) soltanto con dei discorsi o delle minacce. 

È necessario il risveglio interiore che, naturalmente, non so se tutti cercheranno di avere. Ma, per favore, cercate di dare questo risveglio a quante più persone possano ottenerlo, perché sono tutti esseri umani nati in questa epoca e quindi lo meritano. Dovete semplicemente cercare di incontrarli, parlare con loro e dar loro la realizzazione del Sé. Non è molto difficile.

Ciascuno di voi può farlo. Ciascuno di voi risvegli soltanto dieci - quindici persone e cambieremo il mondo. È questa la nostra ambizione, cambiare il mondo portandolo alla nuova consapevolezza che dobbiamo vivere in pace in quanto esseri umani. Senza nessuna discriminazione basata sul colore, senza nessuna discriminazione basata sulla nazione: dobbiamo vivere tutti insieme in quanto esseri umani. È questa l’unica differenza fra gli esseri umani e gli animali.

Finché non si è spirituali, d’accordo. Ma, se riuscite a trasformarli in personalità spirituali, sono sicura che tutto cambierà.

Come adesso abbiamo visto in Sahaja Yoga, i sahaja yogi non si preoccupano di azzuffarsi o lottare, ma sono molto pacifici e gentili gli uni con gli altri.

Oggi, dunque, dobbiamo pregare affinché Sahaja Yoga si diffonda in tutto il mondo e tutti, nel mondo, ottengano la realizzazione. Dovete promettere che farete di tutto per cercare di cambiare gli esseri umani, che in un modo o in un altro vengono proprio fuorviati. Sono certa che una volta che inizierà a funzionare, tutti capiranno il valore della vita pacifica in quanto sahaja yogi.

Dobbiamo svolgere un lavoro intenso poiché potete vedere come gli esseri umani ne avessero bisogno. Oggi questa è la necessità del momento. Al momento giusto, ora siamo pronti per praticare Sahaja Yoga e diffonderlo ovunque, il più possibile, ovunque ne avvertirete la necessità.

Funzionerà, naturalmente, ma comunque, che se ne presenti la necessità oppure no, esiste negli esseri umani l’impulso di elevarsi, di elevarsi al di sopra di tutte queste debolezze umane.

Vi benedico dal cuore, vi benedico moltissimo affinché portiate avanti il vostro lavoro di Sahaja Yoga, di diffondere Sahaja Yoga, di dare la realizzazione. Avete i poteri. Sapete di averli. Semplicemente usate questo potere e date la realizzazione alla gente. Questa è una promessa che dovete farmi per il mio compleanno.

[Applausi]

Molte grazie.

[Discorso in hindi]

Non occorre che vi dica di che cosa ho parlato loro (ai sahaja yogi stranieri) oggi in inglese, poiché in questo Paese sanno già tutti quanto sia importante una vita spirituale [aadhyatmik] e la gente desidera l’ascesa spirituale [aadhyatmik unnati]. Molti ci stanno provando accanitamente. Alcuni si recano sull’Himalaya, altri vanno a sedersi in riva al mare, provano per numerose ore, ricorrono al digiuno. Ma non occorre fare tutto ciò. Nel momento in cui si viene in Sahaja Yoga, si può ricevere la realizzazione e si possono ottenere le benedizioni. Spiegate alle persone che non occorre stare a testa in giù. Sahaja Yoga, in effetti, può essere ottenuto gratuitamente. Non crederanno neppure quanto sia facile.

E, quando se ne renderanno conto, migliaia di persone in questo Paese entreranno in Sahaja Yoga, una dopo l’altra. Io desidero che Sahaja Yoga si diffonda moltissimo in questo Paese. Qui le questioni sono troppo meschine e trascurabili. Mentre per loro (i sahaja yogi stranieri), è molto importante soltanto ottenere la realizzazione. Dopo questo non occorre fare niente altro.

Se la gente dell’India ci proverà, potrà conseguire Sahaja Yoga molto facilmente. Possono dare la realizzazione a molti altri. È per questo che avete tutti le mie benedizioni eterne. Ciascuno di voi dovrebbe dare la realizzazione almeno a cento persone. Così com’è, il nostro numero non è aumentato. La nostra non è una posizione molto elevata [avagarh]. È una cosa semplicissima e da questa cosa semplice, facile, dovremmo capire che nel nostro Paese la cosa più semplice e più sahaj (spontanea) è Sahaja Yoga. E ciascuno è pronto per questo.

Andate ovunque, andate nei villaggi, in ogni città, la gente di Sahaja Yoga è ovunque sincera. È per questo che desidero che tentiate ancora tutto il possibile; e il prossimo anno dovrebbe arrivare qui il doppio delle persone.

Vi ringrazio moltissimo per tutti gli onori che mi avete tributato. Ma desidero che ciascuno di voi dia la realizzazione ad altri cento. Non è necessario di più. Provate. Se c’è il desiderio, vi prometto che, in modo molto sahaja e semplice, quest’anno potrete dare la realizzazione a cento persone.

Eterne benedizioni a tutti, eterne benedizioni affinché questo compito possa essere portato a termine. Anche coloro che non comprendono questa lingua stanno svolgendo questo lavoro, quindi qual è la difficoltà per voi? Per voi la base è pronta. Tutti i santi e i sadhu hanno svolto molto lavoro in questo Paese. In nessun’altra nazione è stato fatto altrettanto lavoro. È per questo che dovreste pensare che, essendo indiani, avete molte responsabilità morali; e, quindi, quanto potete fare di più?

Eterne benedizioni a tutti voi dal mio cuore, affinché abbiate tutti successo, abbiate successo in questo compito. Queste benedizioni provengono dal mio cuore; desidero che le assorbiate tutti pienamente e diate la realizzazione agli altri, in qualsiasi modo possibile.

Benedizioni eterne a tutti voi.