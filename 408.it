Puja di Pasqua, "La via della piena crescita spirituale e il sacrificio Sahaja", tenuto al Tempio di tutte le fedi, Londra 22 Aprile 1984. 

Oggi celebriamo la resurrezione di Cristo. Con essa celebriamo pure la resurrezione degli esseri umani, dei Sahaja Yogis che, ricevendo la realizzazione, sono stati risorti. Con la realizzazione, dobbiamo comprenderlo, entriamo in una nuova consapevolezza. Cristo non ha avuto certo bisogno di entrare in alcuna nuova consapevolezza. Egli è dovuto venire giù per mostrare a questo mondo, ancora una volta, che la vita è eterna, che conducete una vita che è spirituale, che non muore mai.

Dovete salire fino a questo nuovo reame (il Sahastrara chakra, n.d.t.) che è il reame di Dio Onnipotente, ciò che voi chiamate il Regno di Dio. Egli lo disse molto chiaramente a Nicodemo: "Dovete nascere di nuovo". E questi chiese: "Devo rientrare nell'utero di mia madre per nascere di nuovo?". Eppure lo aveva detto con tanta chiarezza! E' così chiaro! Quelli che non vogliono vedere possono restare ciechi, ma Lui lo ha detto molto chiaramente: "No, ciò che è nato dalla carne è carne, ma ciò che è nato dallo Spirito è Spirito".

Davvero, nulla potrebbe essere più chiaro di questo: si deve nascere "dallo Spirito". Gli esseri umani hanno proprio una particolare capacità di distorcere ogni cosa! Per loro lo Spirito potrebbe essere un libro, o delle parole, potrebbe essere una organizzazione, una chiesa, una cosa simile a quelle prodotte dall'uomo. Ma qualunque cosa sia fatta dall'uomo non è lo Spirito: questo è il chiaro argomento di Cristo, che certa gente ha voluto eludere dando luogo a proprie organizzazioni, proprie idee e si è creato qualcosa di assolutamente falso in Suo nome. Ma ora è venuto il tempo che tutto questo sia spazzato via. E ' andata avanti per migliaia di anni fino ad ora, catturando tanta e tanta gente innocente che è rimasta intrappolata.

Piuttosto, una volta che siete risorti, e diventate anime realizzate, dovete comprendere che ora il movimento è verso l'interno, vi state muovendo verso le vostre radici e non verso il fuori. Qualunque fosse la tendenza che avevate prima della realizzazione, essa deve essere cambiata: la direzione deve essere cambiata. Questo soprattutto è il punto su cui tanta tanto si sbaglia. Oggi cercherò di spiegarvi questo: finora è stato importante il godimento della qualità della mente umana: della mente, non dello Spirito. Il godimento delle qualità dello Spirito è completamente all'opposto del godimento di quelle della mente.

Ad esempio, una persona l'altro giorno mi ha telefonato dicendomi: "Madre, non c'è nessun eccitamento in Sahaja Yoga".

Eccitamento è troppo. Noi andiamo contro questo. Andiamo verso la pace, non verso l'eccitamento o i vari tipi di elettroshock che si cercano continuamente. Un ubriacone sta a posto la mattina ma di sera ha bisogno di uno shock, una specie di iniezione nel corpo. Tutte le imprese umane sono state così: fatte per “eccitare” il corpo. Poiché se è con la morte che avete deciso di avere a che fare, allora dovete eccitarlo. Ma di una cosa che è vivente, eterna, voi potete gioirne senza bisogno di alcuna eccitazione. La direzione deve essere, dunque, invertita ma questo molti Sahaja Yogi non riescono a capirlo.

"Come si fa?" Questo è il punto.

"Come portare la nostra attenzione a muoversi verso l'interno invece che Verso l'esterno?"

Se cominciate nel periodo della realizzazione è molto più facile perché c'è una nuova avventura nella quale siete entrati, cioè la 'pace'. Pace del vostro Spirito, la gioia del vostro Spirito, che è permanente, non ha necessità di eccitarvi: è permanente, è eterna. Poi, la prima cosa che diventa chiara è che qualunque cosa stessimo facendo prima della realizzazione, non dobbiamo continuare a farla. E la prima e più importante osservazione da fare è che la realizzazione viene a noi senza alcun nostro sforzo. Vi ho già parlato di come lo sforzo, l'energia che mettete negli sforzi, si insinui continuamente nel vostro corpo creando tensione... "Devo fare questo ... devo fare quello ... mi tocca far questo, mi tocca far quello ..."

Come comportarsi, allora? Cerchiamo di non competere con altri, cerchiamo di non fissare tempi, date, ore. Non mettiamo la nostra attenzione in tentativi che ci mettano nella condizione di 'sforzo'. Anzi, acquistiamo questa attitudine. In sanscrito si chiama “Prayatna Shaithilya”.

Per una mente occidentale è molto difficile afferrare questo concetto, perciò cercate di comprendere che non stiamo parlando di letargia. Ripeto: non stiamo parlando di letargia. Non dovete mai confondere l'Energia del Vivente con la morte. Stiamo cercando di trasformare le nostre energie in energie dello Spirito. Allora dovete permettere allo Spirito di assumere la direzione di tutte le cose. Gli sforzi della mente dovrebbero essere ridotti e l'energia dello Spirito dovrebbe lavorare attraverso di voi.

Ora, che cosa dovete fare per raggiungere questo?

La prima cosa è il distacco. Distacco. Il distacco incomincia col pensiero; vediamo allora il pensiero. Il rilassamento a livello di pensiero è chiamato “Vichara Shaithilya”. Per esempio un pensiero arriva alla vostra mente, un qualunque pensiero, come: "Oggi c'è il Puja con Madre. Andiamo: dobbiamo sbrigarci. Tu non hai preso i fiori. Va in capo al mondo, subito, ma prendi dei fiori; tu devi prendere questo, tu quest'altro ..."  Un secondo pensiero è: "No, distaccati. Sii un testimone. Lascia il problema allo Spirito; sta bene attento, la soluzione ti arriverà". Molti di voi lo hanno già provato. Ma ancora questa mente, che è completamente sciocca, cerca di imprimere in voi il convincimento che non potete non usare quei vecchi rottami che sono i suoi strumenti. La sua affermazione è: ''In fondo, meglio usarmi". E quando cominciate a usarla, arriva l'Ego, l'attaccamento ad esso vi prende la mano, e ciò che perdete è il vostro progresso. E così anche la gioia si riduce ai minimi termini.

Come raggiungerò il distacco ?

Per una persona assolutamente distaccata è davvero difficile spiegare 'come distaccarsi'. Vi pare? Ma ci proverò. Io non posso provare l'attaccamento, questo è il problema. E trovo difficile spiegarvelo a parole, con parole umane, ma, l'ho detto, ora ci proverò.

Sapete, ho provato un po’ a fare come fanno gli esseri umani, all'inizio, proprio per vedere come funzionano le cose. Dovevo proprio fare l'esperimento. Per esempio, quando dovevo occuparmi di un Puja, solitamente chiedevo: "Qual'è il momento più auspichevole?" E c’era chi rispondeva indicando un certo periodo. Poi qualcun altro telefonava per dire: "No, è quest'altro il periodo migliore". Allora dicevo: com'è possibile che ci siano due periodi favorevoli? E' un grosso problema per gli essere umani. E mi spiegarono che ci sono in India cinque Panchangas, cioè cinque libri per consultare quali siano i periodi più favorevoli. Ecco cosa hanno saputo combinare gli esseri umani! Ho chiesto: "Ma allora, perché cercare di sapere dai libri cose come questa? Meglio non avere cinque periodi favorevoli, no?" Inoltre il periodo favorevole deve essere al di là del tempo. Invece è legato al tempo il modo in cui certi esseri umani lo hanno individuato dopo elaborati calcoli. Così è legato alla condizione temporale. Questo in India succede spesso, spesso, spesso ... ma ora qui, in Inghilterra, è diverso. Infatti voi fate i calcoli ... con gli orologi!

Vedete, dunque, per superare gli ostacoli gli esseri umani usano anche delle astuzie ... Per esempio "consultano".

Allora, quale è la circostanza favorevole qui?

E' un bel rompicapo perché ci sono cinque libri da consultare, orologi che potrebbero essere rotti, questa o quella cosa che potrebbe essere sbagliata. Ma se voi siete lo Spirito, lo Spirito elabora auspichevolezza. E' lo Spirito che produce auspichevolezza (ciò che è favorevole). E immaginate quanta tensione vi procurate quando vi mettete a pensare in quel modo. Primo, vi ritrovate ad essere schiavi dell'orologio, o dei libri, o delle leggi di mercato per quel che riguarda il posto dove si dovrebbe tenere la cerimonia del Puja e che dovete affittare.

Ma supponete di consentire allo Spirito di risolvere la situazione: allora tutto si risolverà e raggiungerete lo scopo nel momento in cui ci saranno le condizioni più favorevoli.

Come accettare questo? Semplicemente accettandolo.

Allora se voi, proprio adesso, abbandonate il vostro “satta” (il dominio su voi stessi), entrate nel dominio del vostro Spirito. Abbandonare il “proprio” dominio vuol dire il dominio del proprio ego, o del proprio super-ego. Rinunciateci ed apprestatevi a verificare nelle cose come tutto funzioni.

Ma qual'è la prova di questo? Come possiamo provarlo?

Funziona: Questa è la prova! Funziona.

Consentite a questo processo di darvi dei risultati. Non metteteci la vostra attenzione. L'attenzione ha una seconda facciata, la tensione. E non mettetevi a dire: "Perché non oggi? Doveva succedere oggi, ci aspettavamo che accadesse oggi; perché non in questo momento?" Questo è il vostro ego: "Sia fatta la tua volontà". Dunque il pensiero che continuamente si muove nella vostra mente, che crea tensioni non è il pensiero dello Spirito. Allora quello che dovreste dire è: "Non questo pensiero. Non questo pensiero. Non questo pensiero. Non questo pensiero. Non questo pensiero ( Neti, neti ), e vedrete come vi sentirete distesi. Ora vi state distendendo ... "Non questo pensiero, non questo pensiero". Continuate, rifiutandovi di accettare alcun pensiero. Entrerete così nel Nirvichara. In quello stato sentirete lo Spirito.

Cristo ha fatto il più grande lavoro in questo processo, devo dire, ma non lo comprendiamo perché la sua vita ha avuto una durata così breve, vedete, in tre anni ... Allora dobbiamo scavare un pochino in essa e vedere quello che ha fatto. Ci ha dato l'arma più potente: il perdono. Quando perdonate qualcuno, che cosa fate? Accettate la situazione, tanto per cominciare. In secondo luogo perdonate ciò che voi pensate sia stato fatto di sbagliato verso di voi. Ma poiché nulla di male può essere fatto al vostro Spirito, semplicemente perdonate, poiché voi siete lo Spirito. E quando perdonate, trovate che la tensione se ne va. Fate così anche con i vostri pensieri, dite: "Bene, perdona questo pensiero, perdona questo pensiero, perdona tutto". Non si tratta di dimenticare e dimenticare,  ma di perdonare (perché altrimenti vi dimentichereste anche di essere lo Spirito!). Ma: "Perdono tutti i pensieri che mi stanno arrivando" ... Continuate a dire proprio questo. Questo è un mantra.

Che cosa è un mantra ? E' il potere della parola che esprime lo Spirito. Allora questa è l'importantissima cosa che Cristo ci ha dato: l'arma del perdono.

Ognuno ha quest'arma; ognuno può usare quest'arma. Non dovete compiere alcun sforzo per questo. Non dovete pagare per essa, dovete solo dire: "Io perdono". Sarete meravigliati di come i vostri nervi si calmeranno; la tensione, la pressione delle tante cose “moderne” che ci circondano diminuirà, quanto più spesso ripetete: "Io perdono". Per esempio, se vi accade, così, d'improvviso di vedere qualcosa di ripugnante, visto con gli occhi dello Spirito (potrebbe essere molto attraente visto con normali occhi umani, ma noi siamo gente “anormale”), la miglior cosa da fare per liberarsene, se troviamo la cosa brutta e spiacevole, è: “Io perdono, perché sono ignoranti, sono ciechi, non sono ancora lì dove io sono. Io sono colui che è vicino alla fonte della gioia, vicino alla fonte della pace; non è così per loro. Dunque io perdono".  E sarete meravigliati di come questo perdono che Cristo vi ha dato, porti al Vichara Shaithilya, al rallentamento dei pensieri. Il movimento opposto, quindi, dell'attenzione verso l'interno - che dovete fare - dovrebbe innanzitutto partire da questo punto, oggi, del perdonare.

Ora, che cosa succede quando perdonate qualcuno?

Succede che non reagite. Il potere di reagire alle ingiurie, agli insulti altrui è finito. E, dal momento che non lo usate più, divenite una persona potente: perché nessuno ora può avere potere su di voi, perché nessuno può uccidervi, nessuno può farvi del male, nessuno può farvi nulla.

Ma questo non è, lo dico ancora una volta, disonorevole. Vedete, c'è chi può pensare che sia disonorevole. Invece, se qualcuno vi dice qualcosa di aspro, di sgarbato o qualcosa di sbagliato, non accettatelo. Però, nel caso che sia io a sgridare qualcuno, i bhoots scappano via. Lo avete visto tante e tante volte: io ho sgridato qualcuno e i bhoots sono scappati via; perché reagiscono, e, così, proprio se ne scappano mentre lo Spirito risplende. E bisogna comprendere che in Sahaja Yoga è solo il canale centrale, solo il bilanciamento, la cosa importante e non l'andare agli estremi o simili. Per esempio se diciamo, come stiamo dicendo, di perdonare tutti, questo non vuoi dire di andare a quell'estremo per cui, se avete fatto qualcosa di sbagliato, e qualcuno ve lo dice, fate come se nulla fosse. Non voglio proprio dir questo. Ancora una volta il discernimento è il motore del vostro meccanismo. Quindi dovete chiedervi: "Se mi dicono questo, ho forse fatto davvero qualcosa di simile, contro lo Spirito?" Altrimenti, se vi dico qualcosa, sareste capaci di dire: “Va bene, ti perdono Madre". Vi rendete conto?" La perdono per avere detto quello che ha detto".

No. Non potete dire questo a me.

A quel punto dovete cominciare a pensare: "Perché Madre ha detto così? Cosa ho fatto?" Pensate a queste frasi e poi riprendete il cammino. E' una via molto stretta quella che dovete percorrere. Da una parte c'è la grande Rocca di Gibilterra del vostro ego, dall'altra il superego. Nel mezzo, c'è questo "piccolo" sentiero del discernimento, dal quale voi potete osservare ambedue i lati. Sia che vi imbattiate nella Rocca di Gibilterra, sia che sprofondiate nella valle del superego, dovreste cercare di usare il vostro discernimento. Inoltre, un'altra cosa di cui vi dovreste ricordare, è che qualunque cosa si faccia prima della realizzazione, si va sempre agli estremi. Per esempio c'è chi a un certo punto comincia a seguire un nuovo orientamento e dice di voler fare uso dello stile classico. Ebbene, diventa così classico che tutto diventa meccanico. E allora dice: ''Basta, diamoci alla controcultura": e va all’eccesso opposto, diventando primitivo. Finché non avete raggiunto l'estremo e imparato una lezione di vita, non tornate indietro.

Ma in Sahaja Yoga ci troviamo a camminare per una strada che è estremamente sdrucciolevole. E dunque dovete stare attenti a non seguire l'ego o il superego. Si deve fare molto uso del discernimento e dell'equilibrio di questo movimento, che invece prima della realizzazione non ci è necessario usare, tanto che possiamo andare avanti fino a distruggerci completamente.

In Sahaja Yoga, non appena voi abbandonate il discernimento, cominciate a cadere ora da un lato, ora dall'altro. Dunque quelli che sono Sahaja Yogi di alta qualità in primo luogo si rifanno al discernimento: "Fino a che punto posso andare?" Ora, quanto a questo, non è Madre che ve lo deve dire, perché voi siete lo Spirito. Voi, voi stessi siete lo Spirito. In primo luogo assumete la vostra posizione come spirito e regolatevi con essa e ditevi con discernimento: “Meglio spingersi a tanto o è meglio non farlo?"

Ora, elemento fondamentale è che voi dovete raggiungere lo stato di consapevolezza senza pensieri, diventando una persona che perdona. La gran parte dei vostri pensieri cesserà una volta che voi siete diventati capaci di perdonare. Ma ci sono certe persone che voi non potete perdonare, così come non potete perdonare Dio e neppure Madre.

Ci sono cose che voi non potete fare, dunque bisogna attenersi alle “Maryadas”. Ora, se voi camminate come si deve entro questi limiti, allora potete andare avanti. Questa è la cosa che vi porta al lo stato di “Vichara Shaithilya” nel quale la mente è rilassata.

Poi dovete raggiungere lo stato di “Vishaya Shaithilya”. Che cosa significa?

I vostri organi dei sensi reagiscono sempre alle cose perché voi siete esseri umani e siete nati così. Così, qualunque cosa succeda, voi reagite. Per esempio, se vedete un bel fiore voi reagite. Sorge in voi una specie di pensiero. Ora quello che dovete fare è esercitarvi a vedere qualcosa senza permettere ai pensieri di formarsi. E' allora che cominciate ad assorbire la bellezza, la gloria e la fragranza di un fiore attraverso il vostro Spirito. Ogni fiore è una poesia, ma nel momento in cui cominciate a rifletterci su, diventa una cosa morta. Voi dovete semplicemente gioire. Voi siete coloro che sono su questa terra per gioire, non per preoccuparsi di qualcosa. Semplicemente gioire.

Ma se avete l'attitudine a pensare: "Io devo fare qualcosa di speciale”, "Io sono un Sahaja Yogi speciale, sono un Sahaja Yogi  molto evoluto", allora siete finiti. Diciamo che siamo tutti su una stessa barca. Gioite della barca! E anche delle onde. Ma qualcuno dice: "Io sono molto speciale e voglio saltare giù". Allora non fate altro che ritornare alla posizione iniziale. Dunque dobbiamo avere l'attitudine giusta verso le cose - provate a sviluppare questa abitudine di osservare le cose senza pensarci su. Cercate di sviluppare la vostra mente su questa linea e cioè abituatela a non reagire.

Ora, tutta la questione dell'eccitazione, del sensazionalismo, che è la follia del giorno d'oggi, viene da questo stesso punto e cioè dal fatto che i vostri organi dei sensi richiedono un qualche tipo di sensazione poiché, d'abitudine, sono pronti a reagire. Invece dobbiamo avere organi dei sensi che non reagiscono: perché essi devono reagire solo allo Spirito. Dunque dobbiamo sviluppare un nuovo tipo di organi di senso o una nuova qualità degli organi di senso in modo che non reagiscano agli stimoli esterni. Se voi desiderate che Sahaja Yoga sia qualcosa d'eccitante, come potrebbe ciò avvenire? In realtà è proprio l'opposto.

Dunque, quello che dovete fare è osservare come reagiscono i vostri organi di senso, per esempio gli occhi. Vedono qualcosa e reagiscono; le orecchie: odono qualcosa e reagiscono; qualcuno vuol parlare: osservate la reazione. Queste sono aspettative, ma poiché lo Spirito stesso è attivo, agisce di per se stesso. Come avete potuto constatare, le vibrazioni non parlano ma agiscono. Esso ha il potere di agire e non c'è bisogno che voi abbiate una reazione. Se voi potete ridurre l'effetto delle reazioni, allora evolvete molto più in alto. Questa è una cosa che dobbiamo conoscere, ora che celebriamo la Sua resurrezione, perché e Tapas, è il sacrificio di Cristo. Cristo è venuto su questa terra per sacrificarsi. Sapete che nel 'Gayatri mantra' sono menzionati sette stadi e che quello di Cristo è quello della Tapas, della "penitenza".

Dunque per raggiungere la gioia dovete passare attraverso la cosiddetta "penitenza". E la penitenza consiste nel ritrarre gli organi di senso dentro di voi. Come ha detto Krishna, dovete ritrarre tutte le articolazioni degli organi di senso, come fa una tartaruga. Dunque non è più necessario che ricerchiate stimoli per i vostri organi di senso poiché essi stessi, ora, sono l'origine dello stimolo, nel senso che essi neutralizzano ogni stimolo. Voi risalite al punto dove inizia lo stimolo. Un fiume nasce da una piccola, piccolissima goccia per poi espandersi, espandersi, espandersi, espandersi. Se voi risalite alle origini, assolutamente nel punto centrale, allora vi accorgerete che neanche una goccia riesce a defluire.

Un altro esempio appropriato potrebbe essere quello di una ruota. Essa ha un fulcro. La ruota si muove continuamente, ma il punto centrale rimane fisso altrimenti, se anch'esso si muovesse, il carro non si potrebbe muovere ma rotolerebbe giù. Dunque il fulcro deve essere fisso, altrimenti la ruota non si può muovere. Voi dovete risalire a quel punto centrale su cui il movimento fa perno dove, in un certo senso, non c'è movimento perché c'è solo ascesa, non c'è rotazione, nulla più va e viene, ma c'è solo ascesa lungo il punto centrale.

Spero che riusciate a capire che tutto il nostro muoverci e agitarci deriva dall'ignoranza. Tutti i movimenti esteriori avvengono perché noi non siamo ancora sull'asse centrale. Ma conseguire questo non è difficile perché voi già ci siete saltati dentro, anche se poi siete di nuovo usciti fuori alla periferia, nella ruota. Come mantenersi là e ascendere su quella linea? Diciamo per esempio che ci sono delle ruote - così, ruote dopo ruote; ma il punto centrale è sempre fisso. Ora, una volta che uscite fuori come fate a ritornare al centro? Attraverso il distacco, attraverso la Tapas, attraverso la penitenza. La penitenza significa "rifiutare". Non è un ascetismo esteriore, ma un ascetismo interiore. In primo luogo dobbiamo imparare a dare. Dare agli altri. Anche questo alcuni lo trovano difficile, ho visto. Perfino dare una sola sterlina a Sahaja Yoga - pare che lo trovino difficile. Io sono veramente stupefatta! E certo, dare agli altri è ancora più duro. Cercate di dare agli altri. Distacco.

Così, da una parte bisogna essere capaci di perdono, dall'altra, capaci di generosità. Se lavorate per Sahaja Yoga: "Io non ho fatto niente finora", senza reagire, qualsivoglia lavoro abbiate fatto. "Oh, è stato un piacere farlo! l'ho fatto per mio piacere! Solo per mio piacere". Non fate calcoli: "Ho portato quattro fiori, lei ha portato due fiori. Devo avere i soldi per un fiore e mezzo".

Tutti questi calcoli avvengono fuori, all'esterno, quando ancora non siete realizzati. Adesso non dovete contare niente altro che le vostre benedizioni.

Siate dunque generosi. Ho visto che le persone ora hanno degli attaccamenti più sottili. Per esempio, alcuni sono molto attaccati ai propri figli. Una volta che i Sahaja Yogi hanno figli, l'intero mondo sembra confinato ai loro bambini: così li rovinate e rovinate voi stessi. Voi non siete altro che i loro tutori, ma per voi il fatto di avere procreato un bambino diventa una cosa estremamente importante, ma chiunque può procreare, anche un cane. Che c'è di tanto straordinario? (Voglio dire la cagna. Ma è una parola un po' strana, questa). Così, procreare un bambino non è qualcosa di grande, ma significa che voi avete la responsabilità di un bimbo che deve lavorare per Dio: voi ne avete semplicemente la tutela. Ma mettere l'accento sul fatto che questo bimbo è grande, è un'anima realizzata molto grande e cose del genere non farà altro che farvi scoppiare completamente la testa perché è uno scoppio molto sottile. E' come la bomba all'idrogeno. Le bombe ordinarie possono distruggere una parte, ma queste bombe più sottili sono molto peggiori. E questo rovinerà il bimbo e rovinerà molto anche voi, danneggiando la vostra ascesa.

Quello che dovete fare, se avete un bimbo, è di considerarvi semplicemente responsabili del bimbo così come, del resto, siete responsabili di tutti i bimbi dei Sahaja Yogi e non solo del vostro. Siate generosi. Per la persona generosa, tutto il mondo è la sua Famiglia. Così espandete voi stessi. "Questa è la mia famiglia" ... "Questa è mia moglie" ... "Come posso vivere senza mia moglie, mio marito ... mio figlio". "Mio": questo non vi aiuta. Questo vi porterà giù, inevitabilmente. E con questo date inizio ad un processo molto sottile, perché subito cominciate ad andare giù. All'inizio vi eravate distaccati dalla famiglia, dai bambini, da tutto, fino al limite estremo, adesso fate marcia indietro.

Per quanto riguarda gli indiani, loro sanno di essere già troppo coinvolti in questo, e sanno anche che distaccarsi dai propri figli è molto importante, perché sono già in questo ordine di idee. Sono troppo attaccati ai loro figli. All'inizio non fanno che dirmi: "Mio figlio è Cosi ... mia madre è così ... mio fratello è così e non saranno altro che bhoots, uno peggio dell'altro. Se portate tutto questo parentado sulla mia testa, senza alcun discernimento, io mi sento veramente male. Porterebbero perfino il più lontano parente di un parente, di un parente; "Vede, si tratta di un mio parente". Perché in India è molto importante il fatto della parentela, anche se non si ha niente a che fare con la tale persona. Tuttavia, quello lì è un parente: dunque è un parente. Quello che dobbiamo capire è che i nostri rapporti di parentela e le nostra identificazioni devono essere completamente lasciate perdere.

Adesso siamo esseri universali. Dunque se vostro figlio è per voi una fonte di gioia, altrettanto devono essere gli altri bimbi: ogni altro bimbo. Gli scapoli, a questo riguardo, riescono meglio delle persone sposate, perché possono trarre gioia da ogni bambino.

Ma finché voi stessi non siete divenuti padre e madre e gioite dei bambini qual'è il merito? Soltanto quando voi stessi siete divenuti genitori e riuscite a gioire degli altri bimbi quanto ne gioite del vostro, allora la vostra generosità è iniziata.

Dunque la generosità di amare gli altri, la generosità attraverso la compassione. Avere compassione non significa che si deve avere pietà di qualcuno. Avere compassione significa condividere amore e personalità. Ed è su questo punto che sbagliamo quando pensiamo che avere compassione significhi dover aiutare qualcuno. In Sahaja Yoga compassione significa condividere.

C'è ancora un'altra cosa che vi dovete ricordare: la quarta. Vi ho detto: in primo luogo c'è il perdono, poi la compassione, o il distacco che porta alla compassione. Il primo punto dunque è il perdono, il secondo il distacco e il terzo la compassione. Queste sono le ruote del carro che ci trasporta. Queste sono le ruote che voi dovreste conoscere. Se poi andate avanti nel vostro processo di distacco e esso comincia a funzionare in voi, allora diventate anche compassionevoli. Anche questo avviene.

Ma qual'è il modo per rendersene conto ? Come fate a sapere se siete a posto ?

Mi riferisco a quello che voi definite “rendersi conto della propria posizione”. Come lo sapete?

Dovete avere la pace. Dovete essere una persona pacifica. L'agitazione dovrebbe rimanere fuori. Voi stessi dovreste essere assolutamente in pace. Se non siete in pace, allora siate sicuri che non siete ancora li dove dovreste essere. Ora potreste obiettare che anche Cristo si incollerì tanto da prendere la frusta e picchiare la gente; dunque potremmo farlo anche noi.

Voi non siete Cristo. Voi non siete un'incarnazione dovreste saperlo, siete anime realizzate. Così non dovete prendere in mano la frusta e picchiare gli altri. Non potete. Questo è lo stesso errore che hanno fatto i discepoli di Mohammed Sahab perché non hanno mai pensato che lui fosse un'incarnazione, vedete. Tutte le incarnazioni hanno "ucciso". Krishna ha ucciso, Rama ha ucciso, la Devi ha ucciso. Ma voi non siete la Devi, non siete Shri Krishna. Dunque non dovete uccidere nessuno. Non dovete manifestare collera. Se dunque andate ancora in collera, sappiate che la vostra crescita è molto lenta. Dovete essere una persona pacifica. Immaginate un Sahaja Yogi che ha un “Jehad”! Che dire di questo! Con la spada in una Mano e la lancia nell'altra, se ne va in giro a colpire il prossimo!

Su questo punto voglio essere molto chiara, perché, se quando sono presente posso dirlo a ciascuno singolarmente, quando non ci sono non voglio proprio che prendiate in mano la spada o altro e facciate la guerra. Ciò che ha scritto William Blake riguarda l'incarnazione. E’ l'incarnazione che dice: "Datemi la mia ..." Non è proprio il caso che voi ora diciate: "Datemi l'Ayudhas di Rama". Non potete. Voi non siete un'incarnazione. Perché il discernimento di queste incarnazioni è reale, mentre il vostro non lo è. Dunque non spetta a voi prenderete armi in mano, e neanche di andare in collera. Questo non spetta ad alcun Sahaja Yoga, a nessun livello,  almeno finche non sono io a dirvi di andare in collera. Questo è dunque è il criterio: voi dovete essere delle persone pacifiche, non aggressive.

Persone diverse hanno un diverso tipo di aggressività. Per esempio gli uomini non hanno l'abitudine di mettersi a discutere. Vi danno semplicemente uno schiaffo. Chiuso. Non litigano, non amano litigare, ma arrivano al punto in cui ci daranno un sberla e ... basta. Ma le donne sono molto abili nel discutere e sono molto aggressive. Sono molto aggressive nelle loro argomentazioni.

Il secondo punto dunque è quello di non litigare. Se voi siete un tipo litigioso, allora sappiate che non siete ancora là dove dovreste essere. Una persona pacifica arriva fino. a un certo punto e poi smette di discutere. Se voi siete litigiosi, allora il vostro sviluppo non è a un buon livello.

Dunque una persona deve essere assolutamente in pace e questa pace è la cosa più efficace che ci sia. Noi aspiriamo alla pace dell'Universo. E questo non si raggiunge attraverso le bombe, di qualunque tipo esse siano. Si può raggiungere solo attraverso lo Spirito che è la fonte di ogni pace. Così chiedo a tutti voi di lasciar perdere la collera, le arrabbiature. La pace è la cosa più potente che ci sia sulla terra.

C'è a questo proposito una storia molto interessante, che viene dalla Cina. C'erano due galli da combattimento molto forti, noti per essere i più forti di tutti. E in Cina hanno questa passione per la lotta dei galli. In questo mondo c'è di tutto, anche le cose più assurde come il rugby, il football, questo e quello - non c'è fine a questo genere di cose. Dunque questi due galli avrebbero dovuto confrontarsi in una specie di incontro internazionale. E qualcuno disse che proprio lì viveva un gran santo capace di rendere chiunque molto potente. Dunque il proprietario dei galli andò da lui e disse: "Sareste disposto a rendere questi due miei galli molto potenti tanto da farli vincere in combattimento?" Egli rispose: "Va bene, è molto semplice. Me li lasci ". Così un mese dopo quando egli tornò a riprendersi i galli, se ne stavano ritti, Così impettiti e con l'aria di osservare tutto, senza reagire ad alcunché. E lui si prese un colpo. Disse: "Ma come faranno ora a combattere ?" Il santo rispose: "Prendili con te e vedrai". Egli li prese e li portò all'arena. Tutti i galli in lizza si attaccavano l'uno contro l'altro e lottavano, mentre questi due non facevano altro che osservare. Tutti gli altri galli si presero un tale spavento che scapparono via ed i due galli vinsero.

Dunque la persona che è in pace è potente - quella che non reagisce a nulla è la più potente. Dobbiamo perciò comprendere che la pace è il criterio per sapere se voi siete al punto dove dovreste essere.

La parola pace, tuttavia, in nessun caso vuoi dire codardia. Sapete, conosco la mancanza di discernimento degli esseri umani. Si confonde la pace con la vigliaccheria. No. La posizione in cui stare è così ... (eretta, diritta); e non così ... (sottomessa e accondiscendente). La differenza tra una persona codarda ed una pacifica è che il codardo agisce in direzione delle forze negative, mentre la persona pacifica crea forze positive, costruttive: le genera. Voi non dovete dunque essere dei codardi, ma dei pacifici. Una persona che è in pace è come un magnete, vedete, e dà la calma. Così, come vedete, ci stiamo muovendo verso le qualità reali dello Spirito.

E voi dovete dare tranquillità agli altri e non metterli in agitazione. E' questa dote che noi chiamiamo "ghee". Quando il vostro corpo è surriscaldato e brucia, allora voi ci spalmate una sorta di "ghee", (burro chiarificato), in modo da calmarlo. E' come un lubrificante, un lubrificante. Non fa frizione, anzi riduce ogni frizione. E' un atteggiamento lubrificante. Dovreste giudicare voi stessi e dirvi: “Sono una personalità tonificante?" Per esempio, due persone litigano; c'è chi si presenta per aiutarle a far pace, c'è chi va per eccitarle maggiormente e si unisce ad esse. Ora quello che è benedetto è colui che va a mettere pace, quegli è colui che si muove verso Dio, perché è colui che porta pace. "Benedetti sono coloro che portano la pace".

Se ci fate caso, tutte le cose che si sta dicendo oggi sono le stesse che ha detto Cristo, anche se con un linguaggio diverso. Per comprendere Cristo, dovete aprirvi a Lui ancora di più poiché Egli ha detto questo con parole molto semplici, che hanno un significato molto profondo, che solo un Sahaja Yogi può comprendere.

Dovete portare la pace. Ho visto che è stato conferito il premio Nobel per la Pace a persone che non hanno alcuna pace dentro di sè; esse sono anzi di temperamento assai collerico: persone orribili! Ed è stato dato loro il premio Nobel per la Pace! Bene!

Essi sono la collera in persona, irascibili al massimo, e voi chiamate questo pace! Come si può avere la pace con una persona che è così collerica? Ma anche questo è possibile, in questo contesto umano tutto è possibile. Talvolta è così assurdo. A me è capitato di conoscere persone che hanno conseguito un diploma di "dottore in apprendimento" senza neanche avere mai frequentato una scuola ne aver mai saputo come si leggono i libri. Tutto è possibile. Perché si tratta solo di una manovra di qualcosa di artificioso.

Dunque: la "lubrificazione" del vostro amore. Perché l'amore di cui si gioisce non è quello che viene riversato su di voi, ma quello che voi riversate sugli altri.

Anche l'idea di amore è strana. E' proprio l'opposto di quello che avete visto finora. Ti scrivono: "Io ti amo" e poi la frase successiva sarà: "Io voglio divorziare da te". E' questa la moda del giorno d'oggi. Io ti amo, io voglio divorziare da te perché ti amo troppo! Perché ti voglio risparmiare. E' molto moderno, molto "sofisticato". Ma l'amore che fa male agli altri, l'amore che tortura gli altri, l'amore che ha aspettative, non è amore. L'amore è quello che semplicemente fluisce, semplicemente perdona, è semplicemente compassione. E' la cosa di cui si gioisce di più. Radiante, proprio come lo splendore del sole, come Cristo che ha perdonato coloro che L'hanno crocefisso.

Immaginate! Immaginate!

Perché Egli sapeva che Dio non avrebbe perdonato. Ed Egli cercò di perdonare perfino coloro che Dio non avrebbe perdonato. Ma noi - quelli che si definiscono "cristiani", quelli che si suppone siano cristiani - siamo esattamente l'opposto del Cristo. Esattamente l'opposto, in tutto se ci fate caso. Proprio l'opposto.

Dunque viene un momento in cui voi comprendete che diventate l'AMORE.

Ma se si tratta di una relazione di puro amore, quando non c'è ne sensualità ne avidità ne niente altro, ma solo amore e purezza, allora non la volete, perché volete trarre piacere dai sensi, da quella certa persona. Vedete dunque, proprio l'opposto. C'è una ragazza molto "attraente". Ma che cos'è che ha di così attraente? Queste ragazze, ai miei occhi, sembrano solo zanzare, orribili; talvolta sembrano streghe. Le loro unghie e tutto il resto mi sembra da strega, così artificiose. Sono proprio come macchine, talvolta. Che cosa c'è di così attraente in queste donne? O in questi uomini? A me sembrano come degli scheletri, certe volte. Qualcosa come Frankenstein, non so proprio cosa sembrino. E' orribile. Il modo in cui camminano, il modo in cui cercano di fare colpo, voglio dire, non promette nulla di buono, ma solo paura.

Quello che invece voi emettete con il vostro amore per gli altri è un senso di sicurezza - un Oceano di sicurezza. Tutti si sentono rassicurati: la sicurezza. E quella sicurezza sarà avvertita anche da voi. Abbiate fiducia, abbiate fiducia negli altri. Voi dovete avere fiducia. Questo è molto importante. Avere fiducia verso tutto. Ho notato che molti trattano troppo seriamente il denaro, altri il possesso; taluni sono così per debolezza. Anche se sono deboli verso il denaro o il possesso, anche se hanno qualcosa di ripugnante - e questo non dovrebbe essere - non perdete le staffe, semplicemente perdonateli e lasciate che si sentano rassicurati. Assolutamente rassicurati. Abbiate fiducia.

Come sapete e verificate voi stessi, io non chiedo mai agli amministratori alcun rendiconto. Non voglio che mi facciano vedere i conti o cose del genere. Io stessa non ne capisco nulla. Perciò non guardo mai i conti, quanti denari avete; e quando Gavin mi dice: "Madre Le mando ora del denaro, tutto quello che ho ricevuto (per me)", va bene, è tutto. Non so se egli rilasci ricevute o meno, non so nulla. Se egli dice così, va bene. Io lo lascio a lui. Lui deve crescere, qualunque cosa sia. E' la sua responsabilità. Se non è cresciuto abbastanza, crescerà. Dunque, fidatevi degli altri, perché in Sahaja Yoga, dovete sapere, tutti stiamo crescendo, tutti ci stiamo trasformando.

Dunque, "dobbiamo" crescere, dobbiamo crescere e la sicurezza, per la vostra crescita, è la cosa più importante. Se non ci sono condizioni di sicurezza, l'albero non crescerà mai. Dunque tutti si dovrebbero sentire rassicurati in compagnia dei Sahaja Yogi. Se ci sono degli atteggiamenti di insicurezza da parte di qualcuno, allora dovrebbero essere riferiti alla collettività e si dovrebbe fare in modo che tali casi - che producono insicurezza e problemi - siano messi da parte per un po' di tempo. Perché la crescita dovrebbe essere sana. E la crescita deve avvenire e per questo vi dovete fidare. Qualcuno potrebbe fare degli errori, va bene, non importa. Qualcuno potrebbe essere disonesto, non importa; ma date loro sicurezza. Piuttosto ciò che ci accade - ed ho visto che è una cosa molto frequente - è dare sicurezza ai bhoots ... La gente ha interesse soltanto per gente "bhootish". Si fida più di una persona "bhootish" che di una un po' disonesta.

Vediamo, che cosa è la disonestà? Supponiamo che qualcuno non paghi le tasse, non importa se a questo o a quel Governo, che importa a noi? Fintanto che tale persona rimane onesta verso Dio, è sufficiente. La nostra onestà è di un livello diverso. Così noi andiamo in collera con quella persona, ci inquietiamo con quella persona. Non c'è niente di cui arrabbiarsi.

In realtà, come sapete, il mio sistema è che io conosco quali persone hanno maneggiato male il denaro, quelli che sono a posto. Lo so anche senza vedere i conti, ma dico: "Perdonate, solo perdonate, perdonate". Io sa tutto ma dico semplicemente "Perdonate, non importa". Ma voi potreste razionalmente dirmi: "Ma Madre, la tale persona continuerà su questa linea". No, non lo farà, provate a fidarvi. Perché? Perché sono in fase di crescita e più luce vedono più migliorano.

Questa fiducia ci deve essere, la fiducia in Dio e nel fatto che Egli mostrerà a quelle certe persone il giusto cammino. Dunque questa comprensione circa la vostra crescita è "dentro" di voi, come potete vedere.

E il più alto punto di tutto è la collettività. Non la fraternità dei bhoots, ma la collettività. Di nuovo usare il discernimento e vedere quanto si è collettivi. Se qualcuno pensa di essere una persona importante e di poter correggere chiunque, punire chiunque e fare quello che gli pare, allora non è collettivo. Piuttosto dovete pensare che talvolta persino con le persone bhootish io devo accondiscendere per conquistarle, per farle avvicinare. Non diventate come loro, ma cercate di elevarle piuttosto che voi scendiate al loro livello. Se siete in grado dl fare questo, allora avete raggiunto ciò che volevate fare attraverso il vostro senso collettivo. Una persona deve essere collettiva. Se non lo è, allora dobbiamo sapere che c'è senz'altro qualcosa di sbagliato in tale persona.

Allora, che cosa dovete fare per distaccarvi dalle cose; qual’è la parte di "penitenza"?

Per raggiungere il distacco dobbiamo fare un po' di penitenza; per esempio siete troppo attaccati a qualcosa, diciamo che siete molto attratti dal cibo. Molti lo sono, lo so: la lingua è la cosa peggiore. Se potete controllare la lingua, vuol dire che avete il controllo sul 50% dei vostri organi dei sensi. Se voi siete attaccati ai piaceri della lingua ... In questo periodo, io stessa sto facendo una grande penitenza: sto mangiando solo cibo bollito senza sale, senza niente, semplicemente bollito. E' una penitenza. La devo fare per 9 mesi. Ma per me non ha importanza. Non è una penitenza per me, perché io non ho nessuna lingua. Non ho le papille del gusto. E' tutto sotto controllo. Perciò, qualunque cosa voi amiate troppo ... "Ah! Mi piacerebbe quello ... " Ho notato in special modo che qui, se voi vedete qualcosa di buono, fate subito: ''Mmmmmm!"

Ora quello che dovete fare è di avere una specie di autodisciplina autodidatta. Diretta a sè, non agli altri. Diretta a sè. "Medito al mattino? No. Che cos'è dunque in me che non va? Si suppone ch'io sia un Sahaja Yogi". Nessuno ve lo deve dire. Questo dovete essere voi stessi a farlo. Se siete troppo attaccati al cibo: "Va bene, non importa, digiunerò per due giorni". In Sahaja Yoga il digiuno non è consentito, è vero; ma digiunare per distaccarsi va bene. Non è per amore di Dio, ma per amore di voi stessi che lo fate. "Mi piace un tipo particolare di torta. Bene, non la mangerò, non la mangerò per un anno". Invece, quando le persone devono rinunciare a qualcosa, allora rinunciano a cose come il rabarbaro. Questo non si deve fare, non si deve fare i furbi con noi stessi. Dunque quello che dovete fare è vedere dove va la vostra mente, che cosa la attrae.

Voglio dire, anche adesso mi accorgo che ci sono delle persone che si comportano come Romeo e Giulietta, che ancora vivono in una dimensione da Romeo e Giulietta.

Uscite fuori da lì! E' senza senso! Liberatevi di questo tipo di cose!

Questo non significa che si debba diventare personalità aride. L'altro estremo è quello di diventare come pezzi di legno e non è questo il punto. Ma non dovreste indulgere in quelle cose. Queste sono tutte cose artificiose. Dunque dovete stabilizzare una "Tapas" all'interno di voi stessi. Autodisciplina. Coloro che parlano troppo devono smettere di parlare. L'assoluto "mauna" è "L'ILAJ". Mauna (il silenzio) è il trattamento per persone del genere. Semplicemente non parlare! Poi ci sono quelli che non parlano - la gran parte degli uomini inglesi non parlano mentre le donne parlano troppo. E' un fatto. L'ho visto. Qualunque sia l'intervista che vediate, sono sempre le donne a parlare per prime. Una certa signora molto importante è morta, è sua madre che parla. In India, la madre non sarebbe stata nella condizione di parlare, vedete. Il padre se ne stava silenzioso. Non ve lo potete immaginare. In India se un figlio muore così, la madre non farebbe altro che singhiozzare, distrutta. Non potrebbe parlare, ma qui era questa donna a parlare, noi eravamo veramente assai sorpresi! Le donne parlano troppo, gli uomini non parlano affatto. Si suppone che non parlino affatto, sono sempre silenziosi. Tutt'al più danno qualche schiaffo. Non so proprio come facciano.

Quello che dobbiamo fare è insegnare a noi stessi che, se la nostra lingua parla troppo, allora è meglio stare zitti, se invece siamo troppo silenziosi, è meglio parlare. Dovremmo insegnare a noi stessi come parlare. Per questo si potrebbe prendere e andare a fare un discorso al mare, oppure a qualche albero , andare a parlare a qualcuno. La cosa migliore è quella di rivolgere un discorso a me, parlando alla mia fotografia. Questo è il modo migliore per ottenere un certo controllo sulla vostra lingua, per parlare con dolcezza. Alcuni devono passare attraverso una vera e propria penitenza per questo. Per loro parlare con dolcezza equivale a mangiare del rabarbaro. Sono assolutamente incapaci di parlare con dolcezza - propria non possono. Solo sarcasmo.

Da questo sarcasmo, vedete, traggono un piacere speciale. Cercate invece di dire cose "dolci". Potete fare dell'umorismo anche senza essere sarcastici. L'umorismo è il modo migliore. Qual'e la necessità di essere sarcastici? Non ve n'è alcuna, credo. Il sarcasmo non è altro che un segno di vigliaccheria. E' un segno del fatto che voi volete ferire qualcuno, senza peraltro essere diretti. Cercate dunque di evitare il linguaggio sarcastico e, se non ci riuscite, è meglio che diciate alla vostra lingua di comportarsi bene. Per questo è necessaria un po' di disciplina verso voi stessi, o se preferite chiamarla diversamente, un po' di punizione, o tapas, o penitenza.

Ora accade che le persone abbiano molti modi diversi di vedere le cose. Alcuni uomini hanno continuamente il desiderio di incontrarsi con delle donne; alcune donne non fanno che desiderare di vedere uomini, oppure dei vestiti o qualsiasi altra cosa. La differenza fra voi e me è che quando voi posate lo sguardo su qualcuno, questo provoca in voi una reazione, mentre se sono io a guardare qualcosa è quel qualcosa che reagisce. Quando io vi guardo, la vostra Kundalini reagisce, quando guardo qualcosa, questo qualcosa viene vibrato. Kataksha - Kataksha: ogni sguardo fa reagire l'oggetto su cui si posa. E "Nireekshana" significa: "Io so che cos'è. Io so che cos'è". Semplicemente posando lo sguardo su una cosa so come è "Nireekshana". E l'intera situazione viene registrata nella (mia) memoria.

Una volta stavamo viaggiando e ci dissero che lì si trovava una qualità di pietra nera. Al che io risposi: "No, ne avete anche di rossa". E quel tipo chiese: "Dove, lo sa ?"

Allora gli comunicai il punto esatto dove avrebbe potuto trovare della pietra rossa. Ed egli mi chiese: "Come fa a saperlo, Madre ?"

Io risposi : “Siamo passati da lì circa otto anni fà. So che là c'è della pietra rossa".

Dunque, tutto ciò che io vedo diventa vibrato. Non solo, ma noto anche tutto quello che si trova in quel luogo ed è tutto lì pronto per essere usato al momento opportuno.

Ma come faccio? Cosa faccio?

Io non faccio niente, non faccio proprio niente. Non penso, non pianifico. Non faccio nessuna delle cose che fate voi.

Quando si ha un tipo di temperamento del genere, allora si che c'è da restare stupefatti! Vedrete quanto dinamismo ne deriva! Non avete bisogno di produrre alcuna dinamo: essa si trova già dentro di voi. Lasciate che lavori. Oggi avevo detto a Gavin che il Puja non sarebbe stato tanto lungo, ma che piuttosto avrei parlato a lungo. Il Puja va bene, parla di per se stesso, però quello che volevo era proprio parlarvi perché "ora" è venuto per noi il momento di andare anche oltre. Come risultato di tutto questo, di tutto questo e di quello che fate, voi diventate la verità. Voi diventate la verità. E per questo vi dovete concentrare su ogni chakra ed usare quel particolare chakra per distaccarvi dalle qualità specifiche del chakra stesso.

Per esempio, sappiamo che il Nabhi chakra è responsabile della digestione. Ora non preoccupatevi di ciò che dovreste mangiare per poter digerire bene; distaccatevi da questo, vedrete che se semplicemente osservate e mangiate, di qualunque cosa si tratti, grazie alle vibrazioni la digerirete. E allora voi diventate la verità - la verità che è amore, che è Dio.

Che Dio vi Benedica tutti.

Con un comportamento tutto "umano", voi vi scalate gli anni ogni volta che cade il vostro compleanno. Ma in questo caso voi vi aumentate gli anni, e siete anche fieri di crescere. A livello umano, vi sentite scontenti di crescere, mentre qui vi sentite orgogliosi di crescere. Se provate a farlo, è esattamente l'opposto di ciò che fate. Sarà un'esperienza bella. Questo, sia chiaro, non significa di nuovo in modo indiscriminato, come sapete. Sono un po' preoccupata su questo punto. Il discernimento è l'elemento più importante da tenere presente.