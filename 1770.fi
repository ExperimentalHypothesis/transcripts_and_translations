Shri Ganesha Puja, "Establishing Shri Ganesha Principle". San Diego (USA), 7. syyskuuta 1986.
Tänään täällä Shri Krishnan maassa vietämme Shri Ganeshan syntymäpäivää. Mitään vastaavaa ja yhtä merkityksellistä ei ole ennen tapahtunut, että voitte juhlia Shri Krishnan pojan syntymäpäivää Hänen omassa maassaan. Tiedätte, että Shri Ganesha inkarnoitui maan päälle Mahavishnuna, ja Hän oli Radhan poika, joka inkarnoitui Jeesus Kristuksena. Tänään, tätä syntymäpäivää juhlimalla, te tunnustatte sen suuren totuuden, että Jeesus Kristus oli Shri Krishnan poika. Tästä voi lukea kertomuksen Devi Mahatmyamista, kuinka tämä Esiaikainen Lapsi otti munan muodon, ja puolet siitä jäi Shri Ganeshaksi, ja puolet tuli Mahavishnuksi. Evoluution prosessissa kaikki nämä muinaiset tapahtumat ovat tallentuneet, mutta tänään olen niin tyytyväinen siihen, että myös ihmiset ovat ymmärtäneet, että Kristus on Shri Ganeshan inkarnaatio. Hän on Ikuinen Lapsi, mutta siinä muodossa, kun Hän tuli Kristuksena, Hän tuli Shri Krishnan poikana. Kun Parvati loi Shri Ganeshan, Hän oli yksistään Parvatin poika. Ei ollut isää. Parvati halusi itse oman lapsen. Oli enkeleitä, jotka olivat omistautuneet joko Vishnulle tai Shivalle, kuten Ganat olivat omistautuneet yksistään Shivalle.

 

Niinpä Parvati halusi itselleen pojan, joka voi viedä Hänen voimansa maan päälle. Aluksi, kun Shakti loi maailmankaikkeuden, ja Sadashiva katseli Hänen luomistaan, ensimmäinen asia, jonka Hän loi maan päälle, oli viattomuus ja sen ruumiillistuma oli Shri Ganesha. Koko universumi oli viattomuuden suojaama, ja kutsumme tätä Omkaraksi. Tämä viattomuus suojeli kaikkea, mitä maailmaan oli luotu, ja se tunkeutui kaikkeen materiaan. Materia on viatonta. Jos materiaa lyö, se lyö takaisin, koska se on luotu sellaiseksi. Se ei halua vahingoittaa ketään millään tavalla, mutta jos sitä yrittää lyödä, niin luonteensa mukaan se lyö takaisin. Niinpä sitä alettiin kutsua ’Jadaksi’, sellaiseksi, joka toimii sisään rakennetun luontonsa mukaisesti. Eläimissä oleva viattomuus on toisenlaista, sillä eläimet eivät tiedä tekevänsä väärin. Kun eläimet esimerkiksi tappavat jonkun toisen eläimen tai tunkeutuvat ihmisen alueelle ja aiheuttavat kaikenlaista vahinkoa, ne eivät tiedä tekevänsä syntiä tai toimivansa lakien vastaisesti. 

 

Ne elävät niihin rakennettujen lakien mukaan, siksi niitä kutsutaan ’pashuiksi’, mikä tarkoittaa sitoutuneisuutta. ’Pasha’ tarkoittaa sidettä. Ne elävät sitoutuneina Jumalan lakeihin. Shri Shivaa kutsutaan ’Pashupatiksi’. Siihen tasoon asti viattomuus säilyy koskemattomana, koska eläimille ei kehity egoa, joten ne ovat viattomia. Tiikeri voi syödä lehmän ja on silti viaton, tai norsu voi tallata ihmisen päälle ja on silti viaton. Mutta kun mennään korkeammalle tasolle, Äiti Shakti, Esiaikainen Äiti halusi kehittää persoonallisuuden, joka pystyy suojelemaan ihmisten viattomuutta. Materian yläpuolelle, eläinten yläpuolelle, Hän loi Shri Ganeshan. Tiedätte tarinan Shri Ganeshasta, miten hän sai norsun pään – mikä symbolisoi Shri Ganeshassa sitä, että vaikka Hän on ihmisolento, Hän on eläimen kaltainen, kun katsotaan Hänen päätään, joka myös kuuluu Shri Gajananaan, siinä mielessä, että Hänen päänsä on norsulta, joka on eläinkunnan viisain olento. Joten sellaisessa päässä, joka on viaton, ei ego voi kehittyä. 

 

Siellä ei ole egoa, se on egoton tila. Mutta ihmiset luotiin eri tavalla, ja kun hiili tuotiin kehittämään aminohappoja, se pani myös liikkeelle ihmisissä uudenlaisen kehityksen, jossa Vishuddhin tasolle päästyään ihmiset nostivat päänsä ylös tällä tavalla. Eläinten päät ovat maata kohden, joten energia virtaa alaspäin Äiti Maata kohti, mutta kun ihminen nosti päätään ylöspäin, painovoiman vastaisesti, silloin energiavirrassa ilmeni uusi häiriö, ja siten Visshuddhin tasolla ilmeni ongelma, jossa Kundaliini ei voinutkaan ravita tätä aluetta, tai huolehtia Vishuddhissa ilmenneistä ongelmista. Syy tähän oli, että kun nostatte päänne ylös Äiti Maasta, siirrätte itsenne kauemmaksi Äiti Maan luonnollisesta voimasta. Kun ihminen nostaa Vishuddhinsa ylös tällä tavalla, tulos on nähtävissä tässä maassa, joka on Vishuddhi-chakran maa. Ihmiset alkoivat käyttää koneita, jotka ovat vastoin luontoa, luontoa alettiin käyttää hyväksi, luontoa häirittiin valmistamalla atomipommeja, muuttamalla atomi, hajottamalla sen rakenne. Tämä tarkoittaa, että ihminen itse toimi luontoa vastaan nostaessaan päänsä ylös. Mutta jos se olisi tehty täydellisesti Jumalalle antautuen, Äiti Maata kumartaen, mitään vahinkoa ei olisi aiheutunut. Mutta ihminen katkaisi kokonaan juurensa luontoon, joka on niin antelias, niin armollinen. Eilen näitte kauniita kuvia luonnosta, joka ympäröi teitä tässä maassa. 

 

Amerikan kaltainen rikas maa, joka ilman minkäänlaista kiitollisuutta Luojaansa kohtaan, nosti päänsä ylös – siitä alkoivat Vishuddhin ongelmat kehittyä. Elämän kaikki osa-alueet, koko sosiaalinen järjestelmä rakennettiin taistelemaan luontoa vastaan, ei kulkemaan luonnon rinnalla. Siten ensimmäinen hyökkäys kohdistui viattomuuteen itseensä – Muladhara-chakraan. Muladharan luonnollisista ominaisuuksista luovuttiin. Avioliittojärjestelmä on ollut täällä kauan ennen Kristusta, kauan ennen Abrahamia, kauan ennen Moosesta, ja pyhä avioliito, joka oli yhteiskunnan siunaama, hyväksyttiin jo kauan aikaa sitten. Mutta ihminen ylimielisyydessään nousi avioliittoa vastaan, terveitä elämäntapoja vastaan. Jos tapa, jolla ihmiset elävät yksityiselämäänsä, olisi luonnollinen, miksi he saavat niin paljon sairauksia? Jos elää luonnon mukaisesti, ei sairastu. Koska elätte luonnonvastaisesti, siksi tässä maassa monia miehiä ja naisia murhataan mustasukkaisuuden vuoksi. Jos olisi luonnollista rakastua kymmeneen mieheen ja kymmeneen naiseen, miksi olisi mustasukkaisuutta? 

 

Teidän pitäisi olla onnellisia, se on hyvin luonnollista. Koska pää nostettiin ylös Vishuddhi-chakran tasolla ilman antautumista Shri Krishnalle, alkoi elämänvastainen, antibioottinen ilmapiiri kasvaa. Ja tällainen elämä on vienyt tämän hienon maan täydellisen tuhon partaalle. Viattomuuden vastaisuus on tämän maan suurin heikkous. Se, että siveyden voimaa ja siveellistä elämää ei arvosteta, on suurin virhe, jonka saivat aikaan ihmiset, jotka aloittivat kaikenlaisia trendejä ja muotivillityksiä. Ganesha on Luomistapahtuman juuret. Kun toimii Shri Ganeshaa vastaan, alkaa menettää juuriaan, kunnes juuria ei ole enää lainkaan. Silloin ajautuu mukaan kaikenlaiseen typerään ja uuteen, jota syntyy koko ajan. Mentiin jopa niin pitkälle, että palvottiin Freudin kaltaista henkilöä ja unohdettiin Kristus, joka sanoi: “Teidän silmänne ei pidä olla himokkaat.” Ganesha menee sille tasolle, että jopa silmien tulee olla viattomat. Silmissä ei pitäisi olla minkäänlaista himoa. 

 

Mutta ylimielisyys sai ihmiset ajattelemaan: “Mitä pahaa siinä on?” "Mitä pahaa tässä on?" Nyt koko maa kohtaa suuria vaikeuksia kaikenlaisten ylimielisten hankkeiden vuoksi. Silti kaikesta tuhoisasta tehdään martyyriutta. Tämä on suuri vastuu niille sahaja-joogeille, jotka elävät Shri Ganeshan mukaisesti. Mutta niille, jotka elävät Shri Krishnan maassa, vastuu on ehdottomasti heidän 'niskoillaan', eikä siitä pääse yli eikä ympäri. Ennen kuin ymmärrätte, miten tärkeää viattomuus on elämässänne, ette voi pelastaa tätä maata, mitä tahansa Minä yritänkin sen eteen. Vain te voitte pelastaa sen. Vain te voitte onnistua siinä. Kun Kundaliini nousee, Shri Ganesha on heränneenä teissä; Ganesha, jota ette koskaan kunnioittaneet, nousee hitaasti ylös unestaan, huolimatta vammoista ja vahingoista, joita Hänelle on aiheutettu, silti Hän nousee ylös. Mutta silti me vain...? 

 

Kuinka me aiomme ravita sitä? Kuinka aiomme huolehtia sen kasvusta? Amerikan sahaja-joogeilla on suuri vastuu. He eivät voi enää huijata itseään. He eivät voi olla tyytyväisiä ylimielisyyteensä. Virheet ovat olleet vakavia. Teidän on siksi lähdettävä ristiretkelle noita virheitä vastaan ja vakiinnutettava Shri Ganesha täydessä muodossaan, jotta Hän antaisi teille tarpeellisen tasapainon ja juuret, jotka ruokkivat teitä. Aluksi se on sokeeraavaa. Tarkoitan, että sitä ei voi edes ymmärtää; on mahdotonta nähdä, kuinka olette voineet hyväksyä niin absurdeja ajatuksia, kuinka olette voitte omaksua niin kummallisia asioita, jotka ovat ilmiselvästi inhottavia. Emmekö olekin tietoisia sellaisista sanoista kuin prostituutio? 

 

Ja kaikista muista likaisista sanoista, joita ihmiset käyttävät, joita en juuri nyt halua sanoa ääneen. Vai ovatko ne menettäneet merkityksensä? Olimme kaikki tietoisia, me kaikki tiesimme. [Älkää tehkö noin... Ei saa. Kun Minä puhun, teidän on oltava hiljaa, eikö niin?] Olemmeko menettäneet kaiken viisauden, niin että emme näe, mitä olemme tehneet itsellemme? Meillä ei ole itsekunnioitusta. Näin pitkälle menevä ylimielisyys on vaarallista ja hyvin arvaamatonta. Vain Jumala tietää, mitä voi olla tuloksena kaikista niistä asioista, joita olemme tehneet. Kerron sahaja-joogeille, - olen antanut joitakin ohjeita ihmisille - kuinka heidän tulisi kunnioittaa yksityiselämäänsä, etenkin amerikkalaisten naisten. 

 

Jos he aikovat olla 'shakteja', heidän on kunnioitettava itseään ja siveyttään. Mutta on yllättävää, kun katsomme ympärillemme, että kaikenlaista tapahtuu, jopa Sahaja Yogaan tulon jälkeen, jotkut meistä voivat olla sellaisia, jotka ovat menossa helvettiin. Jos haluatte pelastaa heidät, teidän on vakiinnutettava itsenne kunnolla. Shri Ganeshalla on neljä kättä, ja sitä kättä, joka pitelee 'parashaa', tuhoavaa asetta, teidän on syytä varoa. Se on Hänen työtään, ja jos laiminlyötte Häntä, tuo voima alkaa toimia, ja se toimii niin rajusti, että huolimatta oivalluksestanne, ette ehkä pysty pelastamaan itseänne. Älkää pitäkö oivallustanne itsestään selvyytenä. Jos Ganesha teissä ei ole vakiintunut, ei oivalluksellanne ole mitään merkitystä. Tarkkailkaa itseänne, ovatko silmänne himokkaat? Onko mielenne himokas? Mitä odotuksia teillä on Sahaja Yogan suhteen? 

 

Moni ajattelee, että Sahaja Yogassa Jumala siunaa, ja sitten saa hyvän terveyden, paljon rahaa, asemaa ja valtaa. Ensimmäinen asia, jota teidän tulee pyytää, on puhdas Ganesha, Nirmal Ganesha. “Äiti, ole hyvä ja siunaa meitä puhtauden vakiintumisella Ganesha-periaatteessamme. ” Ihmissuhteissa, asenteissa ja käytöksessä, yrittäkää arvioida, oletteko viaton. Kristus on sanonut, että Häntä vastaan voidaan sietää mitä tahansa, mutta Adi Shaktia vastaan ei mitään. Mutta Äitinä Minun on kerrottava teille, että se ei ole totta. Ehkä Minua vastaan jotain voidaan sietää, mutta ei mitään Jeesus Kristusta vastaan, eikä mitään Shri Ganeshaa vastaan. Kaikki, mitä on tehty Häntä vastaan oivalluksen jälkeen, tullaan osoittamaan teille, ja teidät heitetään Jumalan valtakunnan ulkopuolelle, kuin täysin arvottomat ihmiset. Se on eräs asia, jota ei tulla sietämään, sitä ei anneta anteeksi, eikä tulla koskaan hyväksymään. Mitä tahansa olette tehneet menneisyydessä on nyt ohi, koska olette uudestisyntyneitä lintuja. 

 

Mutta jos tämän tulemisen jälkeen yritätte vielä tehdä jotain väärää, tyydyttää halujanne, Minä en voi enää auttaa teitä. Shri Ganesha on kuitenkin Minun Poikani, koska Hän on puhdas. Mutta Hän ei ole ainoa poikani. Minulla on paljon poika ja tyttäriä, ja olen luonut teidät samalla tavalla, kuin loin Shri Ganeshan, ilman Isää, yksinäni. Äitiänne ei tule miellyttämään mikään muu kuin sydämen ja kehon puhtaus. Kaikki epäpuhdas on hylättävä. Nimenikin tarkoittaa puhtautta. Te pystytte siihen. Teillä on voimat tehdä se. Teillä on Kundaliini sitä varten. 

 

Mutta ensimmäiseksi teidän pitää puhdistaa tämä chakra, ja lopusta teidän ei tarvitse kantaa huolta. Shri Ganesha hoitaa sen. Kunhan pidätte yhden chakran puhtaana, lopusta huolehditaan. Kaikki parantumattomat sairaudet aina lihaksiston ongelmista sokeritautiin ja muihin, kaikki parantumattomat sairauden syövästä lähtien, kaikki psykosomaattiset ongelmat skitsofreniasta lähtien johtuvat Muladharan häiriöistä. Jos juuret eivät ole kunnossa, miten puun voi parantaa? Jos juuret ovat kunnossa, silloin mikä tahansa lääke saavuttaa minkä tahansa keskuksen, minkä tahansa alueen, paikan tai hedelmän. Mutta jos juuret eivät ole kunnossa, kuinka voi tehdä mitään? Tänään olette kutsuneet Minut tänne voidaksenne palvoa Shri Ganeshaa Minussa. Shri Ganesha Minussa on hyvin voimakas ominaisuus. Kun palvotte Häntä, teidän on tiedettävä, että teidän on saatava tällainen voima vakiintumaan itsessänne, ja tämän vakiintumisen kautta teidän on ilmennettävä Shri Ganeshan voimia. Ja Shri Ganeshan suuruuden voima on suotuisuus. 

 

Se on koeffisientti (vakio), tieteen kielellä se on kaava, joka säteilee suotuisuutta. Se on Äiti Maassa oleva magneetti. Teidän sisällänne on sama magneetti, joka on Shri Ganesha. Jos jätätte Minut jonnekin, voin heti kertoa, missä on pohjoinen, etelä, itä, länsi. Vaikka peitätte silmäni, voin silti kertoa. On monia lintuja, jotka lentävät aina Australiaan tai Siperiaan saakka, koska niiden sisällä on magneetti, niiden sisällä on viattomuus. On monia kaloja, joiden sisällä on todellinen magneetti. Tiedemiesten pitäisi ottaa tästä selvää. Samoin Shri Ganesha meissä on magneettinen. Siten henkilöstä, jonka sisällä Shri Ganesha on herännyt, tulee magneettinen. 

 

Ja magneetti vetää puoleensa terästä – ei kuivia lehtiä, vaan terästä. Ja teräs on kuin Guru-tattwa. Puhutaan teräksisestä ihmisestä. Teräksinen ihminen – henkilö, jolla on luonnetta, vakuuttavuutta ja joka ei antaudu alttiiksi houkutuksille, sellainen on teräksinen ihminen. Eli magneetti vetää puoleensa terästä. Teräksessä on vain yksi huono puoli, se ei ole taipuisa, se on aika kuiva. Mutta magneetti vetää puoleensa, eli se luo teräkseen sellaisen erityisen ominaisuuden, että se liikkuu kohti magneettia. Samalla tavoin, kun tämä magneetti on heränneenä teissä, tulette hämmästymään. Sen sijaan, että ihmiset juoksevat pois ashrameista, he juoksevatkin teidän luoksenne. Itselleni tilanne on hankala. 

 

Minne tahansa menenkin, jos ihmiset saavat tietää, että olen siellä - Luoja Minua auttakoon! Joka paikassa, missä tahansa! Mitä magneetti siis on? Se on puhdasta rakkautta, puhdasta rakkautta. Ja puhtaan rakkauden käsite ei ole riippuvainen mistään muusta kuin itsestään. Se tukee itse itseään. Se on kuin valo, joka leviää luonnostaan, se ei tahdo mitään, se ei odota mitään. Se vain leviää kaikkialle ja valaisee ihmisten sydämet. Siksi ihmiset tuntevat vetovoimaa. Ihmiset, jotka eivät edes ole nähneet Minua, ihmiset, jotka eivät edes tunne Minua, jotka ovat vain kuulleet nimeni, olen nähnyt sen. Kalkutan tapaisissa paikoissa meille tuli ihmisjoukoista suuri ongelma, ja meille sanottiin: “Meidän on kutsuttava paikalle poliisi.” Sanoin: “Ei tarvitse kutsua poliisia, kyllä me selviydymme jotenkin. 

 

” Punessa meillä oli niin iso yleisö, että mies, joka antoi salin käyttöömme, pelästyi. Hän sanoi: “Äiti, annan Teille ison alueen, jossa voitte olla isossa avarassa tilassa, mutta olen pahoilla, tämä salini ei tule kestämään. Sanoin: “Älä huoli, kaikki pysyy kunnossa.” Meillä oli niin paljon yleisöä, että ihmiset istuivat maassa, rappusilla, kaikkialla, ja kun puhuin, kukaan ei liikkunut senttiäkään, se oli kuin valokuva. Ja puhuin puolitoista tuntia. Aivan kuin valokuva. Yksikään ei liikauttanut käsiään, jalkojaan, silmiään – ei mitään. Ihmiset istuivat kuin valokuvassa. Ja mies, joka omisti salin, ei ollut koskaan aiemmin nähnyt vastaavaa. Koko puolentoista tunnin ajan: ei minkäänlaista liikettä. Tällaisessa tilanteessa toimii magneetti. 

 

Jos olette terästä, sekin vetää puoleensa, mutta jos olette magneetti, silloin se vetää puoleensa niin, ettei ihminen koskaan enää irtoa magneetista. Joogan kannalta on siis tärkeää, että laitatte kuntoon magneettinne, joka tulee Shri Ganeshalta, joka on lapsenkaltainen olento. Kun läsnä on yksikin lapsi, kaikkien huomio on lapsessa. Jos joku lapsi jää loukkuun jonnekin, olipa paikalla sitten venäläisiä, amerikkalaisia tai arabeja, kaikki ovat huolissaan tästä lapsesta. Mitä lapselle tapahtuu? Ihmiset eivät ajattele, onko lapsi arabi tai amerikkalainen. Ellei sitten ole kyseessä paholainen. Miksi tunnemme vetovoimaa lapsia kohtaan? Koska heidän magneettinsa on koskematon. Heidän egonsa ei ole vielä kehittynyt. 

 

Meidän egomme kehittyi, ja sen oli kehityttävä, koska meidän oli päätettävä omassa vapaudessamme, mikä on oikein ja mikä väärin. Joten egon kehittyminen oli tarpeellista. Meidän olisi pitänyt kehittää egoamme vain tiettyyn pisteeseen saakka. Mutta me kehitimme sitä liikaa, ja egomme meni superegonkin päälle. Ei ehdollistumia, ei mitään. Teemme mitä vain haluamme. Tänään on muodissa lyhytlahkeiset housut, huomenna taas pitkälahkeiset. Sitten leikkaamme hiuksemme, tai laitamme ne näin tai noin. Ei minkäänlaisia ehdollistumia. Ego peitti kokonaan superegon. 

 

Ego olisi voinut pysyä kunnossa, jos olisitte pitäneet kiinni 'Ganesha-tattwasta'. Ja tämä on Ganeshan viisauden voima. Ganeshan toinen voima on se, että Hän antaa teille viisauden. Jos menette maanviljelijän ja suuren professorin, tai jonkun hyvin koulutetun ihmisen luokse ja puhutte heidän molempien kanssa, huomaatte, että maanviljelijällä on paljon enemmän viisautta kuin tällä hullulla professorilla. Miksi? Koska hän on tekemisissä Äiti Maan kanssa joka päivä. Hän tuntee elävän prosessin. Hän tuntee Äiti Maan viattomuuden. Niinpä viaton henkilö on kaikkein viisain. Viaton lapsi on paljon viisaampi kuin kymmenen egoistia. 

 

Eli Shri Ganeshan toinen ominaisuus on, että teistä tulee viisaita. Kun puhutte, ihmiset kääntävät katseenne teihin. Puhutte kuin Kabira, puhutte kuin Nanaka. Puhutte tavalla, joka saa ihmiset tuntemaan oman henkensä. Sellaista henkilöä Minä kutsun sahaja-joogiksi. Sahaja-joogi, jolla ei ole viisautta, ei kelpaa mihinkään. Kun hän tulee Sahaja Yogaan, hän on kuin härkä posliinikaupassa, lyö yhtä, lyö toista ja lyö kolmatta ihmistä. Ja kun kysyy näiltä kolmelta lyödyltä, he sanovat: “Se oli se sama härkä.” Kaikki kertovat samasta härästä. “Kyllä, hän se oli.” Teistä tulee siis viisaita. Kun teissä on Shri Ganeshan voima, silmänne säteilevät. 

 

Silmänne sädehtivät ja niissä on valoa, kun Hän valaisee teidät. Silloin ette voi katsoa ketään himokkaasti tai ahneesti. Silloin katseesta tulee niin voimakas, että yksikin katse riittää puhdistamaan tuhansia ihmisiä. Ei tarvita muuta, kuin avaatte silmänne ja huomaatte, että kaikki muuttuu kauniiksi aamuksi täysin pimeän yön jälkeen. Katse voi saada Kundaliinin heräämään. Äiti Kundaliini ei voi liikkua, ennen kuin Shri Ganesha antaa sille luvan. Hän on kuin yliopiston rehtori, joka istuu kaikkien chakrojen päällä. Hän valvoo jokaisen chakran kohdalla: “Selvä, pääset eteenpäin.” Ja kun Kundaliini nousee, Shri Ganesha on herännyt, muuten Kundaliini ei voi nousta. Mutta kun Hän nukahtaa, Hän vie Kundaliinin mukanaan. Saatamme luulla, että olemme menettäneet viattomuutemme. 

 

Sitä ei ole helppoa menettää. Sitä ei voi tuhota. Olette vain peittäneet sen jollakin, joka ei salli Shri Ganeshan periaatteen esiin tulemista meissä. Olette painaneet sen alas. Olette laittaneet sen päälle kaikenlaista. Olette kasanneet kaikenlaista typerää sen päälle. Ei mitään muuta, mutta se ei koskaan kuole. Se on koko universumin ikuinen periaate. Toinen ominaisuus henkilöllä, jota on siunattu Shri Ganeshan voimilla, on se, että Hän poistaa kaikki esteet. Jos tällainen henkilö on jossain, niin kaikki hänen lähellään olevat pelastuvat, jos tapahtuu onnettomuus, tai tapahtuu jotain tuhoisaa - kaikki pelastuvat. 

 

Huomaatte, että näin tulee käymään. Koska Hän on Ganapati, kaikkien Ganojen johtaja. Hän opastaa teitä. Sahaja Yoga ei voi toimia ilman Shri Ganeshaa. Hän on 'Sahaja'. Hän luo spontaanisuuden maailmaan. Hän vie teidät oikealle polulle. Hänen avullaan saatte kaiken helposti. Hän luo kaiken 'chamatkarin', kaiken taikavoiman, kaikki maailman ihmeet. Hän on Ganapati. 

 

Hän valvoo Ganoja siinä mielessä, että Hän on kuin kaikkien Ganojen kuningas. Sellainen, joka miellyttää Shri Ganeshaa, miellyttää kaikkia Jumalia ja Jumalattaria, koska kaikki Jumalat ja Jumalattaret miellyttävät Shri Ganeshaa, joten mitä muuta tarvitaan? Ja Shri Ganesha on hyvin älykäs. Hän tietää, että Äidin miellyttäminen on se ainoa asia, joka Hänen on tehtävä. Jos haluaa saada kaikki maailman voimat, on vain pidettävä Äiti tyytyväisenä. Shri Ganeshalla on niin monia ominaisuuksia, joista voisi kertoa. Hän antaa syömisen ilon. Kun syötte jotain, saatatte pitää siitä tai olla pitämättä, mutta Hän kertoo teille, kun jokin ruoka on sahaja-joogien tekemää, Äitinne tekemää. Se tarkoittaa, että Hän antaa rakkauden maun ruuassa, joka on valmistettu teille. Koska Hän on rakkaus. 

 

Hän antaa ideoita, kuinka voitte ilmaista rakkauttanne. Kerran Minua pyydettiin laulamaan laulu. Joskus kauan sitten lauloin oikein hyvin, mutta pidettyäni niin monia luentoja, luulin menettäneeni ääneni. En pystynyt laulamaan hyvin, omasta mielestäni. Kerran Minua siis pyydettiin laulamaan laulu, ja ajattelin erästä laulua, ja lauloin sen ihmisille. Ja noin vuoden kuluttua siitä ihmiset sanoivat: “Äiti, haluaisimme esittää Teille laulun.” Kukaan ei tuntenut tätä laulua ennestään, en tiedä, mistä he olivat sen saaneet, mistä olivat löytäneet siihen sävelen. He alkoivat laulaa sitä samaa laulua. Ja mikä ilo; se kaikki sai silmäni kyynelehtimään. En voinut hillitä iloani. Kaikki tällainen ilon tunne syntyy Shri Ganeshan keinojen ansiosta. 

 

Hän haluaa luoda kaikkialle kauniita ihmissuhteita. Miten? Jos on lapsen syntymäpäivä, mitä sanomme? “Huomenna aamulla lintu tulee tuomaan sinulle lahjan.” Ja kun lapsi herää, hän ei näe mitään lintua. Ganesha vain on antanut tällaisen idean. Voimme sanoa, että Hän on joulupukki. Hän antaa kaikenlaisia keinoja ja kertoo, kuinka rakentaa hienovaraisesti puhtaita ihmissuhteita. Kuinka pidät piilossa ja paketoit pienen lahjan, laitat sen esille, ja henkilö, jolle se on tarkoitettu, näkee sen: ”Oi, Luoja!” Ja sitten näette, että kukat, jotka istutitte, yllättäen tulevat esiin, se on kaikki Shri Ganeshan työtä, Hänen keinojaan ja ajatuksiaan. Kaikkien Luojan luomien asioiden joukossa kukat ilmaisevat Shri Ganeshan perusolemusta. Ja Shri Ganeshan perusolemus tulee Äiti Maan olemuksesta, joka on tuoksu. 

 

Henkilöllä, joka on saanut Shri Ganeshan siunauksia, on tietynlainen tuoksu, jonkus hän tuoksuu 'chandanille', joskus ruusulle, joskus gardenialle. Eikä voi tietää, mistä tuoksu tulee. Tuoksu tulee Shri Ganeshalta, ja se on teissä oleva magneetti. Sellainen henkilö on tuoksuva, erittäin tuoksuva koko ajan. Shri Ganesha lähettää kaikenlaisia tuoksuja tällaisesta henkilöstä. Niitä voi tuntea vain silloin, kun oma Shri Ganesha on kunnossa. Tämän sisällänne olevan hienon jumaluuden kuvaukselle ei löydy loppua. Hän on asettunut sinne, Hän on siellä koko ajan, odottaen tulevansa puhdistetuksi, että Hän voisi nostaa päänsä, kuin lootuskukka mudasta. Voitte auttaa kunnioittamalla sitä, ja Hän on siellä, tuoksuvana sisällänne. Tämä on niin tärkeää tälle maalle, jossa olemme nostaneet ylös päämme ilman antautumista Viratalle, kollektiivisuudelle, Shri Krishnalle. 

 

Olemme nostaneet päämme, mutta Shri Ganeshan kanssa me kumarramme kaikille lahjoille, joita Jumala on meille antanut. Kaikki ylimielisyys tulee katoamaan Shri Ganeshan Lootusjalkojen juureen. Hän antaa meille viisautta. Hän antaa meille järkeä ymmärtää. Hän antaa meille voimaa päästä eroon ylimielisyydestä, joka on sisällämme. Hän antaa meille tiedon. Hän antaa meille valon. Monet ihmiset Intiassa palvovat Shri Ganeshaa ja hokevat: “Shri Ganesha, Shri Ganesha, Shri Ganesha”, ja tekevät kaikenlaista kummallista. Se on täysin turhaa itsensä huijaamista. On niin yksinkertaista vakiinnuttaa Shri Ganesha itsessään. 

 

Mutta ymmärtäkää, että on elintärkeää, että teidän, jotka olette sahaja-joogeja, pitää vakiinnuttaa Shri Ganesha, joka on sisällänne oleva hiljainen voima, joka ei puhu. Se on hiljainen voima, joka toimii. Se on voima, joka on dynaaminen, mutta josta ei synny ääntä, eikä se näy. Tämä halusin kertoa teille, että kun nyt olen sanonut tämän kaiken sydämestäni, te sahaja-joogit vakiinnuttaisitte Shri Ganeshan sisällänne. Ja teistä säteilee sellaisia voimia, että muutkin ihmiset voivat vakiinnuttaa oman Shri Ganeshansa tässä maassa. 
Jumala siunatkoon teitä.  

 

Puja:
Lähettäkää lapset Minun luokseni... Tulkaahan pesemään Jalkani. 
Tulkaahan, molemmat. Käärikää hihat ylös ensin, nostakaa hihanne kunnolla ylös. Molemmat kädet. [Joogi: Tervehdys Hänelle, joka inkarnoituu menneisyytenä. Bhuta bhava.] Koko vasen puoli. Hän on vasemman kanavan pohjalla, joten te ymmärrätte, mitä hän kertoo. Hän on vasen puoli, menneisyys. “Bhuta” tarkoittaa menneistyyttä. Ei... aluksi sinun pitää sanoa merkitys. 
Sanot tämän, jotta he ymmärtävät. Silloin sen voi ymmärtää, eikö niin? Ensin merkitys. Nyt, sano seuraavaksi ... “Bhuta sangha” tarkoittaa kaiken luodun kokoelmaa. “Bhuta sanghana videha manah”. “Videha” tarkoittaa “ruumiissa”. Sanskriitin “Manah” tarkoittaa “tuon ruumiin sydämessä”. ... Sydämessä. “Bhutatmanaha”. Atmana on henki. 
“Bhut” tarkoittaa “luotu”, kaikkea, mitä on luotu. Hän sijaitsee heissä Hengen muodossa. “Bhutatmanaha.” Nyt haluaisin sanoa, että se on Shri Ganesha, joka on Omkara, joka on värähtelyt. Joten Hän on totuus. Se, mitä Hän sanoo on totta. Joten se, mitä värähtelyt kertovat, on totta. Hän on totuus. Joten Omkara tarkoittaa värähtelyjä, joka on Shri Ganesha. “Paramadhama”. Liikaa, liikaa. 
Parempi ottaa yksi kerrallaan... Nyt teidän on sidottavat nuo...[Hindiä] Antakaa heidän ottaa valokuva. Voisitko nyt tulla. Ole varovainen. Voitko sitoa sen? Jätitkö nämä kuvan ulkopuolelle? ... etteivät ne näy? Ei, ei, ottakaa se pois. Se on hyvä valokuva, eikö vain? Se on hyvin vaikuttava valokuva..., jossa on Shri Ganeshan pää. Jumala teitä kaikkia siunatkoon! 
Voi Luoja! Kuinka kaunis. Kiitos! Italialaisilta sahaja-joogeilta. Tämä on aivan liikaa Minulle. Kiitos paljon! Mikä se on? Voi kuinka kaunis! Oikein hieno. Mistä hankitte sen? 
Ymmärrän, se on oikein hyvä. Mikä tämä on? Tuleeko hän Itävallasta asti? Itävallasta! Kiitos paljon. Kiitos paljon! Kuinka kaunis se onkaan! Kiitos paljon. 
 