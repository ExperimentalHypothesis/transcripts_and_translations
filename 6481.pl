Shri Fatima Puja, 18.05.1993,  Istanbul (Turcja)

Uważajcie, żeby nie zniszczyć dywanów. Usiądźcie proszę Tak jest dobrze. Mam nadzieję, że wszyscy Mnie słyszycie? Przysuńcie się trochę bliżej. Dzisiaj jest bardzo radosny dzień, bo jesteśmy wszyscy tutaj w Turcji, aby świętować Puję do Fatimy. Jak wiecie była Ona córką Mahometa i żoną Alego, i miała dwóch synów, Hassana i Husseina, którzy później zostali zabici 
w Karbali przez fanatyków, nazywanych w tamtych czasach Sunnitami. Wszystko to wydarzyło się z powodu fanatyzmu, i to fanatyzm sprawia, że osoba zawsze myśli, iż ma rację i że ma pełne prawo okazywać gniew, przekonywać drugą stronę, drugą osobę. Ten fanatyzm wzrastał od dawna - to nie jest nic nowego. Teraz to jest oczywiste, że naszym głównym problemem na tym świecie jest fanatyzm. 

Fatima straciła dwoje swoich dzieci, i była Ona ucieleśnieniem Gruha Lakshmi. Ona rezyduje w naszym Lewym Nabhi. Zatem wszystkie choroby związane z trzustką, wszystkie choroby związane z Lewym Nabhi, mogą być usunięte tylko przez Fatimę. Musicie więc sprawić, aby Fatima była w was cały czas obudzona. Jesteśmy tutaj w kulturze Islamu, można powiedzieć, że jest to miejsce kultury Islamu; i w kulturze Islamu pani domu miała bardzo, bardzo ważne miejsce. 

W czasach Mahometa miały miejsce potyczki i walki i trwała wojna pomiędzy różnymi plemionami. W rezultacie tego wielu, wielu młodych mężczyzn zostało zabitych. Przetrwali tylko starzy ludzie i tak wiele kobiet. To dlatego Mahomet powiedział: “Możecie mieć cztery żony, pięć żon; bo nie możecie pozwolić, aby pozostały bez mężów, gdyż będą miały relacje pozamałżeńskie. To by było największym upadkiem dla Islamu, dla tej religii”. Więc On rozumiał, że kobiety muszą być absolutnie niewinne, absolutnie czyste, bo inaczej nie będzie Królestwa Bożego. W Sanskrycie jest powiedzenie: “Yatra narya pujyante, tatra ramante devata”. Co znaczy: “Gdzie kobiety są szanowane, wielbione i godne szacunku” - nie to, że mają być czczone, ale gdzie są szanowane - “tylko tam istnieje Królestwo Boga”. 

Tak więc na kobietach ciąży wielka odpowiedzialność. Z życia Fatimy wiemy, że nie wychodziła Ona z domu i że pozostała panią domu. Wychowała swoich dwóch synów w taki sposób, żeby wiedzieli, iż muszą walczyć z fanatyzmem. Jej mąż też tam był. Tak oto pokazana jest kobieta, pani domu, jako postać tak silna, że pomimo tego, iż jest w domu wygląda jakby była tylko matką, ale jaka Ona jest potężna. 

Ale w dzisiejszych czasach pojawiły się inne idee. Mężczyźni bywali bardzo niedobrzy i agresywni wobec kobiet. W rezultacie okazuje się, że istnieje duża opozycja wobec mężczyzn, i powstał rodzaj przepaści pomiędzy mężczyznami i kobietami. Również mężczyźni, jacy oni stali się rozwiąźli, perwersyjni, chodzili do złych kobiet, więc dobre kobiety też pomyślały: “Dlaczego my też takie się nie staniemy?” I też zaczęły robić złe rzeczy, których nie powinny robić. Oto jak całe społeczeństwo się posypało. 

A więc, mężczyźni są odpowiedzialni za politykę i ekonomię i również za naród, jako administratorzy, ale kobiety są odpowiedzialne za społeczeństwo. Czy ona jest w domu czy na zewnątrz, czy pracuje w domu czy na zewnątrz, ona jest odpowiedzialna za podtrzymywanie społeczeństwa. I czasami wydaje się, kobieta tak to odczuwa, że jest zdominowana, że jej mąż ją dominuje, że rodzina jej męża ją dominuje, ale to jakość kobiety jest tym, co podnosi poziom społeczeństwa. Nie tylko poziom, ale również w rodzinie jest ona wtedy szanowana. Rola pani domu jest bardzo ważna; być może wcale nie zdajemy sobie z tego sprawy. 

Teraz widzimy tu tyle świateł, działa tu elektryczność. Ale jakie jest źródło tej elektryczności? Czy to nie jest dużo ważniejsze od tych świateł? Więc możemy powiedzieć, że mężczyźni nie są niczym innym, jak energią kinetyczną, ale potencjałem jest pani domu. Ale w dzisiejszych czasach, sytuacja staje się bardzo dziwna. Kiedy pojechałam do Włoch, byłam zaskoczona tym, że kobiety uczyniły siebie tanimi. One chcą wyglądać atrakcyjnie dla każdego mężczyzny. Po co? 

W tej pogoni mężczyźni nie znajdują radości, a kobiety robią z siebie tani towar. Ta taniość kobiet nie da im żadnej siły ani radości. Wiem, że czują się bardzo nieszczęśliwe z powodu tego, jak mężczyźni je traktują. Jednak musicie mieć swoją własną osobowość, musicie mieć swoje własne rozumienie tego, że jesteście kobietami, jesteście shakti, a nikt nie może stłamsić shakti. Ale jeśli nie będziecie utrzymywać swojej własnej osobowości ani swojej czystości, wtedy nie będziecie mogły osiągnąć swojego celu w życiu. Wasz cel w życiu jest taki, żeby dać siłę swojemu synowi, swojemu mężowi, kobieta daje siłę całemu społeczeństwu. 

Ja też jestem kobietą jak wiecie , i też mam rodzinę. Posiadając te wszystkie moce, które mam, nigdy nie pokazałam im, że mam te moce. Zawsze słuchałam Mojego męża, byłam mu posłuszna, chociaż czasami był też bardzo nierozsądny. I również on pochodzi ze społeczeństwa bardziej zorientowanego na Islam. Ale to był dla Mnie tylko żart, bo pomyślałam: “On jest jak dziecko i muszę mieć dla niego dużo cierpliwości”. On zawsze mówi, że to przez Moje moce osiągnął w życiu wszystko. Zawsze, w obecności wszystkich tak mówi. Nie było Mnie przy tym, ale z pewnością czuję się bardzo zadowolona z Mojego własnego życia małżeńskiego. Nigdy nie myślę tak jak myślą inni ludzie, że muszę zdominować męża, że musimy z nim walczyć, że mamy prawo tak robić. Nasze prawo jest w nas samych, w naszych mocach. 

Również mężczyźni muszą sobie uświadomić, że trzeba szanować kobiety. To znaczy, nie do tego stopnia, że gdy ona każe ci zrobić coś złego, to robisz to, na swoją zgubę - to nie o to chodzi. To jest zniewolenie. Mężczyźni muszą być mężczyznami. Ale to w żadnym wypadku nie oznacza, że kobiety mają być przez mężczyzn zdominowane. Nigdy tak nie mówiłam, ponieważ, jeśli masz własne moce, to ostatecznie, jakikolwiek jest mąż, będzie musiał w końcu do tego dojść i zrozumieć czego ty chcesz. Będzie musiał zrozumieć, kim jesteś. Widziałam wiele razy we własnym życiu, że tak się stało. Nigdy nic nie mówiłam. Kiedy on się złościł, Ja byłam cicho. W porządku. W końcu on musi walczyć na zewnątrz i musi się na Mnie wyładować nie może gdzie indziej, gdyby próbował, pobiliby go. Lepiej więc niech wyładuje się na Mnie. I Ja nigdy, nigdy nie czułam, że on Mnie dominuje. Myślałam tylko: "On rozładowuje swój gniew". 

Ale widziałam, że zawsze, kiedy coś mu powiedziałam, on o tym myślał. W czasie jego życia podjęłam jedenaście decyzji; i on ciągle pamięta wszystkie te decyzje, wszystkie po kolei i wie, że to było bardzo, bardzo ważne. W innych sprawach nigdy mu nie mówię co ma robić. Tylko najważniejsze sprawy, taka jest zasada. Teraz on również zdał sobie sprawę, że mam bardzo ważną misję. Zatem dał Mi pieniądze, dał Mi czas, dał Mi całą wolność. Ale najpierw musiałam ugruntować Moją pozycję, jako bardzo rozsądna, oddana żona. 

Mężczyźni jako tacy są w zasadzie całkiem innym typem człowieka, musicie to zrozumieć. Oni są ekstrawertykami, i to, na czym zależy kobietom, mało dla nich znaczy. To jest w porządku, ponieważ kobiety i mężczyźni uzupełniają się. Tak jak Ali był na zewnątrz, wypracowywał wszystko, podczas gdy Fatima była w domu, nigdy nie wychodziła, ale on znał źródło swojej energii, skąd ono pochodziło. Ponieważ kobiety nigdy nie były szanowane jako shakti, zaczęły skłaniać się ku zachodnim ideom myśląc: “Musimy walczyć z mężczyznami, to oni powodują problemy, sprawiają nam kłopoty i powinnyśmy wziąć odwet”. To nie tak ma funkcjonować społeczeństwo. 

Odpowiedzialność kobiet jest o wiele większa niż odpowiedzialność mężczyzn. Mężczyźni mają tylko iść do biura, nad czymś popracować, wrócić do domu. Kobiety przez całe życie muszą generować energię; dla wzrostu dzieci, dla ochrony męża, dla wszystkich praktycznych rzeczy, które muszą robić. To dlatego w Indiach mówimy: “Kobieta musi być całkowicie szanowana i musi być godna szacunku”. Co więcej, to nie tylko w Indiach, widywałam to na całym świecie, że kobiety są zawsze szanowane, gdy są paniami domu. 

Na przykład, idę z Moim mężem na jakieś oficjalne przyjęcie i jestem szanowana tak samo jak on. Przykładowo jego zastępca, nie będzie tak szanowany jak Ja, jego sekretarz nie będzie tak szanowany. Nikt inny. Ja, jako jego żona, jestem tak samo szanowana jak on, ponieważ jestem jego żoną. Nikt nie patrzy na Mnie z góry, ponieważ jestem czyjąś żoną. Tak jest wszędzie. 

Podam wam przykład pani, którą znałam. Wiecie, ona myślała, że jest bardzo modna, zawsze dbała o swoje ciało, żeby być szczupłą itd. dla wszystkich mężczyzn, wszystko co tylko możliwe, nosząc dżinsy - całkiem leciwa dama. A jej mąż był ważną osobą, był sekretarzem w gabinecie rządowym, wyżej postawiony niż my. Więc pewnego dnia byliśmy wszyscy zaproszeni na obiad. A jej tam nie było. Tylu ludzi go pytało: “Gdzie jest pana żona, gdzie jest pana żona?” On powiedział: “Nie wiem gdzie ona jest. Miała tu przyjść”. Ja też zastanawiałam się, gdzie się podziała, ponieważ było dla niej krzesło, specjalne miejsce. Zatem zanim usiedliśmy do obiadu, poszłam do łazienki. I tam w kącie siedziała ta biedaczka. Zapytałam: “Dlaczego pani tu siedzi?” Odpowiedziała: “Oni mnie tu posadzili. Nie wiem co mam zrobić”. Więc ją wyprowadziłam. Zapytałam: “Dlaczego kazaliście jej tam siedzieć?” A ona myślała, że jest taka szykowna miała ładną fryzurę, wyglądała jak aktorka. “Och, czy ona jest żoną? Odpowiedziałam: “Tak”. “O mój Boże! Myśleliśmy, że jest sekretarką. Jak mogła być uważana za żonę? Nie zachowała się z godnością, ubierając się tak głupio. Jak mogliśmy uwierzyć, że jest żoną? Ona nie ma godności żony hinduskiego dżentelmena na wysokim stanowisku”. I biedaczka siedziała tam przez pół godziny, paląc papierosa. Oni nie mogli uwierzyć. I zapytali Mnie: “Jest pani pewna, że to jest jego żona?” Powiedziałam: ”Tak, jestem pewna”. No i podeszła do stołu a nikt nie wstał. Oni ciągle myśleli, cała reszta, że to przyszła sekretarka. Wtedy musieliśmy im powiedzieć: “To jest jego żona”. 

Wiecie, ona myślała, że jest szykowną młodą kobietą; w starszym wieku zachowywała się głupio. Więc nawet na Zachodzie kobieta jest szanowana, jeśli jest dobrą panią domu. Gdziekolwiek to jest, ona jest szanowana. Byłam też zaskoczona, bo znałam kogoś na wysokim stanowisku, ministra w rządzie angielskim, on był trochę nieobliczalny i nikt nie zwracał na niego uwagi. Nikt nic nie zrobił. “Nie patrz na niego!” Nie znałam się na skandalach w kręgach dyplomatycznych, ale zapytałam: “Dlaczego nie porozmawiacie z tym człowiekiem?” “Nie, nie warto”. Zapytałam: “Dlaczego?” Odpowiedzieli: “On jest okropny. To nie jest dobry człowiek”. “Tak, ale dlaczego? Co on zrobił?” Odrzekli: “To jest lowelas, ogląda się za kobietami i wyczynia różne rzeczy”, i opowiedzieli o nim historie. Mój Boże! Taki ważny człowiek jak minister - dlaczego on się tak zachowuje? Jak głupi osioł, takie rzeczy wyczynia. Nikt nie chciał uścisnąć mu ręki. Nawet mężczyźni nie chcieli na niego patrzeć. 

Teraz, oczywiście, formuje się nowe społeczeństwo złożone z takich głupich ludzi. To inna sprawa. Jeden Sahaja yogin, który odwiedzi takie miejsca, będzie zdumiony, jacy oni są głupi. Można ich rozpoznać. Wszyscy oni mają problemy z lewym Nabhi, czy to mężczyźni czy kobiety. To jest nawet bardziej niebezpieczne dla mężczyzny, kiedy ma taką żonę. Więc, co się dzieje, kiedy jest problem z lewym Nabhi? Jakie choroby będziesz miał? Przede wszystkim jest rak krwi. Z problemem na lewym Nabhi możesz dostać raka krwi. Kobiety myślą, że mogą zdominować swojego męża, mogą to robić swoim mężom, mogą ich poprawiać, ale nie wiedzą, że powodują poważną chorobę taką jak rak krwi. 

Znam kogoś, kto cierpiał na raka krwi, ale go wyleczyliśmy a potem odkryliśmy, że jego lewe Nabhi ciągle jest niedobre. Ponownie zapadał na tę chorobę. Wtedy odkryliśmy, że to była jego żona. Ona była dla niego tak niebezpieczna. A on nie chciał jej opuścić, nie chciał. Więc mu powiedziałam: “Nie będę cię znowu leczyć, jeśli będziesz żył z tą kobietą. Lepiej ją wyrzuć, albo wyślij ją gdzie indziej. Ale jeśli będziesz mieszkał z tą kobietą, nie będę cię leczyć”. Również ją przywołałam i powiedziałam jej wprost: “Jesteś bardzo dominującą kobietą i okropną złośnicą, i jeśli będziesz torturować swojego męża, to on nie wyzdrowieje”. Ale ona nadal to robiła. I wtedy, rezultat był okropny, okropny, okropny. Rozwinęła się u niego tak wielka trzustka, i wszystko to zostało usunięte a lekarze powiedzieli: “W przeciągu sześciu miesięcy będzie z tobą koniec”. 
Powiedziałabym, że w obu przypadkach, żona próbowała dominować męża, i mąż był nadal przywiązany do żony. Mówię tu o przypadku, który wydarzył się niedawno. 

Tak więc, jesteśmy mężem i żoną, ponieważ się kochamy, uzupełniamy się. Kobieta jest kobietą, mężczyzna jest mężczyzną. Mężczyźni nie powinni oczekiwać, żeby kobiety były takie jak oni - bardzo szybkie, a kobiety nie powinny oczekiwać, żeby mężczyźni byli tacy jak one - bardzo, można powiedzieć, wzniośli. Istnieją cechy kobiety i cechy mężczyzny. 

Ale największą mocą kobiety jest jej czystość. Jeśli jej czystość zostaje naruszona, wtedy ona jest niebezpieczną osobą, bardzo niebezpieczną. Ona może zaszkodzić nie tylko swojemu mężowi, ale również swoim dzieciom, swojej społeczności. Pochodzimy z kultury podobnej do kultury Islamu. Hinduska kultura jest podobna. W hinduskiej kulturze kobiety szanują swoją czystość bardziej niż cokolwiek innego na świecie. One mogą oddać wszystko, tylko nie swoją czystość. 

Jest taka historia muszę wam ją opowiedzieć, to bardzo ciekawe, o bardzo pięknej kobiecie zwanej Padmini. Ona była żoną króla. I był też okropny muzułmański król, który chciał zobaczyć tę kobietę, bo słyszał, że jest bardzo piękna. Widzicie, to była dziwna sprawa. On przybył do tamtego królestwa i powiedział: “Muszę spojrzeć na tę kobietę, w przeciwnym razie zniszczę całe królestwo”. Ludzie powiedzieli: “On nie może tego zrobić, to jest nasza królowa. On nie może tak po prostu patrzeć na naszą królową”. Ona pomyślała: “W porządku. Jemu nie wolno mnie widzieć, ale może zobaczyć moje odbicie”. Więc stanęła przed lustrem i on zobaczył jej odbicie. Wtedy jeszcze bardziej oszalał i powiedział: “Muszę mieć tę kobietę. Jeśli mi jej nie dacie, zniszczę was wszystkich”. Wyobraźcie sobie króla, który robi te wszystkie głupstwa dla kobiety - to jest dowód na to, jakim był głupcem. Więc sprowadził całą swoją armię i osiadł blisko fortu, gdzie byli ci ludzie, i wysłał wiadomość: “Jeśli nie przyślecie mi tej kobiety, to was zaatakuję”. 

Oni nie byli przygotowani, nie wiedzieli co robić, więc powiedzieli: “Pójdźmy z nim walczyć. Nie możemy pozwolić na oddanie mu naszej królowej. To jest kwestia naszego prestiżu”. Wzięli sto palankinów. Wiecie co to znaczy palankin? Wzięli sto palankinów. I w tych stu palankinach było czterech wojowników siedzących z bronią i sprzętem, i dwóch takich, którzy ich nieśli. I powiedzieli: “W porządku. Królowa przybędzie z setką pokojówek”. W tym czasie muzułmanie, muzułmański król pił swoje napoje, bardzo zadowolony, że królowa przybędzie. A więc ci ludzie tam poszli i powychodzili ze swoich palankinów, i zaczęli walczyć. 

Powiedzieli kobietom: “W przypadku zwycięstwa, o piątej nad ranem zapalimy ogień i jak zobaczycie ogień, będziecie wiedzieć, że wygraliśmy. Ale jeśli nie wygramy, będziecie wiedzieć z pewnością, że przegraliśmy bitwę. Było ich tylko, powiedzmy, czterystu albo sześciuset ludzi, a z tamtym człowiekiem były tysiące i on miał strzelby, armaty i to wszystko. Zaczęli więc walkę. W tej walce ten muzułmański król wygrał - bo miał taką przewagę sił - a większość z tych ludzi zginęła. Nawet król został zabity. Nie było ognia o piątej rano, i te kobiety zobaczyły, że nie ma ognia. Więc przygotowały ogromną platformę, stos, weszły na stos i podłożyły ogień, i wszystkie zginęły. 

Trzy tysiące kobiet zginęło, ponieważ nie chciały być dotykane przez innych mężczyzn. Gdyby je dotknął inny mężczyzna, oznaczałoby to koniec ich czystości. W Indiach istnieje wiele, wiele takich historii. Jak one szanowały swoją czystość! Widzicie, łatwo jest ulec jakiejś pokusie, ale jeśli to chodzi o waszą moc, dlaczego macie oddać ją dla czegoś, co jest tak bezużyteczne? 

W Sahaja Yodze musimy to sobie uświadomić. Mężczyźni też muszą wiedzieć, że kiedy ich żony są tak czyste i dobre, oni muszą je szanować. Muszą też rozumieć, że mają też siostry rakhi, co oznacza, że ta relacja jest bardzo czysta. Respektujemy czystość siostry rakhi i nie chcemy w żaden sposób współdziałać z nikim, kto nie respektuje czystości. Wtedy również mężczyźni stają się czyści. 

Gdzie kobiety są czyste, mężczyźni też stają się czyści. I ta czystość jest waszą główną siłą, bo ta czystość jest siłą Shri Ganeshy. I kiedy masz tę moc Shri Ganeshy, wiesz jaki stajesz się potężny z tą niewinnością, która jest w tobie obudzona. Więc bez czystości, kobiety nie mogą osiągnąć niczego w Sahaja Yodze. 

Trzeba porzucić wszelkie idee z przeszłości, wszystkie rzeczy z przeszłości, jeszcze w dodatku całe to bombardowanie z gazet, z mediów, zewsząd. Ostatnio czytałam piękną książkę, wydano taką wielką książkę, Media Versus America. Opisano w niej, jak media wkładają pomysły do głów kobiet i mężczyzn, jak potępiają użyteczność życia małżeńskiego, jak media zabiły życie małżeńskie. Oni się pobierają, potem rozwodzą; znowu pobierają i rozwodzą. Ta sama rzecz dzieje się cały czas. 

W Sahaja Yodze, oczywiście, nie jest tak źle. Mieliśmy teraz osiemdziesiąt sześć ślubów. Osiemdziesiąt sześć, z których jeden prawie nie doszedłby do skutku; ale teraz i ten [związek] ustabilizował się. W Sahaja Yodze jest znacznie lepiej. Ludzie rozumieją ważność życia małżeńskiego. To jest dramat, ale to również jest tapas [poświęcenie], to poprzez tapasya rozumiesz swoje własne moce. 

Powiedziałabym, że mężczyzna jest jak słońce, a kobieta jest jak Matka Ziemia. Różnica jest taka: że słońce świeci, daje światło, w pewien sposób odżywia Matkę Ziemię; a Matka Ziemia oddaje wszystko, znosi tyle rzeczy, znosi wszystkie nasze grzechy. Więc żona jest jak Matka Ziemia. Ona daje wszystkim; swojemu mężowi, swoim dzieciom. Ona nie myśli o sobie. Ona nie myśli: “Jak mogę osiągnąć wielkie rzeczy poprzez moje piękno, moje ciało, poprzez moje wykształcenie, poprzez moje moce, które posiadam” – nie, ona tak nie myśli. Zamiast tego ona myśli: “Jak mogę sprawić, żeby inni byli potężni, jak mogę dać im siłę, jak mogę im pomóc”. To jest typowa ideologia kobiety. Jeśli tak nie jest, to ona nie jest kobietą. To znaczy, że jeśli ktoś powie: “Chcę przyjść do ciebie na obiad”, ona jest bardzo szczęśliwa. “O, to świetnie. A więc, co mam ugotować? Co mam zrobić?” Takie jest nastawienie kobiety. 

Kiedyś mieliśmy grupę ludzi, około dwadzieścia pięć osób przyszło do Mnie. Siedziałam z nimi na zewnątrz, i potem przesłałam wiadomość Mojej córce, że oni tu są a robi się późno, więc lepiej ugotuj dla nich obiad. Po jakimś czasie powiedziałam: “Obiad dla was jest gotowy, chodźmy”. Oni pytali: “Ale jak?” Powiedziałam: “Zobaczycie”. Ona była taka uradowana, Moja córka. Przygotowała przeróżne rzeczy, jej przyjaciółki przyszły, żeby jej pomóc. I oni byli zaskoczeni, wszyscy obcokrajowcy: “Jak to się dzieje, że ona jest z tego taka zadowolona? Jeśli powiem mojej żonie” - tak było na początku w Sahaja Yodze - “że nawet tylko trzy osoby przychodzą na obiad, ona będzie w kółko gadała, gadała, gadała“. Zapytałam: “Dlaczego?” “… będzie mieć pretensje i będzie zrzędzić i demonstrować swoją złość przy ludziach”. Byłam zaskoczona. 

My w Sahaja Yodze tak żyjemy. Chcemy dawać miłość, i mężczyźni muszą docenić tę miłość i cieszyć się tą miłością; czy jesteś bratem czy mężem czy synem, kobieca miłość jest dla ciebie. I ona daje ci tę miłość, która sprawia, że jesteś całkowicie, nie tylko radosny, ale również religijny. Ponieważ to jest rzecz względna. Jeśli kobieta zaczyna się źle zachowywać, to jest najgorsze dla społeczeństwa, bo mężczyźni też zaczynają się źle zachowywać. 

Mężczyźni są ekstrawertykami. Zatem, aby ich kontrolować, uczyńcie ich panami domu, kobiety muszą wiedzieć, jak utrzymać mężczyzn. Zarządzanie domem nie jest łatwe, zarządzanie rodziną nie jest łatwe, i opiekowanie się dziećmi nie jest łatwe - to jest bardzo trudne. A te, które mają te zdolności są najlepszymi kobietami i one naprawdę to osiągają. Pomyślcie o swoich matkach, jak one was kochały, wszystkich mężczyzn i kobiety. Dlaczego? Dlaczego tak dużo myślicie o swojej matce? Ponieważ ona poświęciła wszystko, ale bez okazywania tego poświęcenia. Ona robiła dla ciebie wszystko, po to żebyś ty mógł… 

Potencjał miłości kobiety jest ogromny, ogromny! I to jest to, czego musimy się nauczyć od Fatimy. Ona oddała dwoje swoich dzieci na śmierć. Ona wiedziała, bo przecież to była Vishnumaya. Ona była inkarnacją Vishnumayi. Wiedziała, że Jej dzieci będą zabite, ale mimo to wysłała swoje dzieci: “W porządku. Nie szkodzi. Nawet jeśli wiem, że oni zginą, to jest w porządku”. Takie męstwo, taka odwaga, takie rozumienie obowiązku Jej dzieci. Dzisiaj pamiętamy ich imiona Hassan i Hussein. 

Przypuśćmy, że powiedziałaby: “Nie, nie, nie, nie idźcie na wojnę. Zostańcie w domu”. I jeśli zmusiłaby ich, żeby nie poszli, wtedy by nie poszli. Nie mówilibyśmy o nich dzisiaj, prawda? I tak kiedyś by umarli, ale dzięki swojej matce, mieli bohaterską śmierć. Oczywiście, oni też byli jakimiś inkarnacjami, ale jakie Ona im dała całkowite wsparcie: “Idźcie i walczcie w dobrej sprawie”. Ponieważ ci fundamentaliści próbowali wprowadzić swój fanatyzm. 
Więc dzisiaj jest dzień, kiedy muszę też powiedzieć mężczyznom, że musicie nauczyć się szanować kobietę, która jest czysta. Proszę zrozumcie, jeśli wasza żona jest czystą kobietą, to nie macie żadnego prawa sprawiać jej kłopotu. Ona nie tylko ma być szanowana, ale powinniście dopilnować, żeby każdy ją szanował, żeby nikt jej nie ubliżał, powinniście za nią stać, identyfikować się z nią. 

Ale jeśli ona nie jest czystą kobietą i jest tego typu osobą, lepiej trzymać się od niej z daleka. Nie mam na tyle odwagi, żeby powiedzieć: “No dobrze. Bądź z nią i Ja się tym zajmę”. To jest bardzo trudne. Nie wiem, jakie mogą wyniknąć komplikacje. Z tymi wszystkimi doświadczeniami, uczy się człowiek tego, że definitywnie kobieta żyje bardziej wewnętrznie, ma o wiele więcej sił, jest o wiele mądrzejsza niż inni ludzie, jeśli utrzymuje swoją czystość. To jest ten punkt, wokół którego kręci się cały jej postęp, cała jej osobowość. Ona może być kimkolwiek. 

Mieliśmy kobiety - jak na przykład pani, która miała tylko siedemnaście lat i została wdową. Owdowiała w wieku siedemnastu lat, i walczyła z okropnym królem zwanym Aurangzeb, i dopilnowała tego, że został pokonany; nazywała się Tarabai. W Indiach mamy kobiety o różnych, różnych, można powiedzieć, charakterach, walczące na przeróżne sposoby, ale były one przede wszystkim paniami domu. Ich wszystkie moce były mocami pani domu. Więc nie patrzcie z góry na panie domu. Kiedy lecę samolotem pytają Mnie: "Matko, jaki jest pani zawód?" "Pani domu". 

Moim zawodem jest bycie panią domu. Jestem panią domu wielkiej rodziny. Dbam o Moje dzieci, kocham je, one kochają Mnie, i to jest najlepszy zawód, tak myślę, ponieważ daje tyle radości, jest taki piękny. To jest miłość. To daje energię. Będąc w tym wieku, nigdy nie czuję Mojego wieku, bo jestem Matką tylu z was. I nigdy nie przychodzi Mi do głowy, że teraz jestem stara i muszę robić to i to, muszę odpoczywać i nie wolno Mi tyle pracować... Dlatego, że czuję miłość do Moich dzieci, muszę je nakarmić, muszę się nimi opiekować, ponieważ muszę dać im wszystkie Moje moce. 

Nigdy nie staram się pokazywać wam Moich mocy w jakikolwiek sposób. To wy jesteście tymi, którzy powinni posiąść wszystkie Moje moce. To jest Moje jedyne pragnienie, żebyście byli tak potężni jak Ja. Oczywiście, wy odkrywacie, że Ja mam moce, ale jeśli o Mnie chodzi chcę, żebyście zapomnieli jakie Ja mam moce, ale żebyście sami mieli w sobie te wszystkie moce po to, aby ocalić świat. To jest jedyna rzecz, którą chcę wam dać. I chcę was zapewnić, że wszyscy możecie mieć wszystko, co Ja mam; jedyna rzecz, którą musicie utrzymać - prosta rzecz w życiu - to jest to, że musimy być prawymi ludźmi. 

Nie możemy prowadzić gier, nie możemy się źle zachowywać. W tych czasach, tyle rzeczy wychodzi na jaw. Rzeczy, które robią mężczyźni i które robią kobiety - my tego nie robimy. W procesie ewolucji, mówi się, że były jakieś małpy - szympansy, które stały się ludźmi. Ale tak nie było, w międzyczasie były jeszcze inne istoty ludzkie, które istniały i które zniknęły. 

A więc, bardzo niewielu ludzi stanie się Sahaja yoginami, którzy zostaną ocaleni. Cała reszta wyginie - oni nie będą ani małpami ani ludźmi, oni znikną. Przez te wszystkie samo-niszczące rzeczy, które zabijają rodzinę, które zabijają w nas czystość, i sprawiają, że schodzimy na manowce. Jesteśmy w zawieszeniu. Mamy choroby, mamy zmartwienia, mamy problemy. Więc bądźcie ostrożni, bardzo, bardzo ostrożni. 

I ta specjalna puja dla Fatimy Bi jest pują do Vishnumayi. Również poczucie winy, które pracuje na lewym Vishuddhi można wyleczyć, poprzez stanie się czystym człowiekiem. Wtedy nigdy nie czujesz się winny, ponieważ masz w sobie tę cnotę. Z tą cnotą nigdy, przenigdy nie czujesz się winny, i potrafisz stawić czoła każdemu nonsensowi, bo stoisz na prawdzie czystości. 

Powiedziałabym, że dzisiaj jest specjalny dzień, kiedy oddajemy cześć temu ideałowi czystości, jaką jest Fatima Bi. 

Niech Bóg was błogosławi. 

No dobrze, więc mamy tylko kilkoro dzieci... Ile mamy dzieci? Podejdźcie tu, chodźcie, chodźcie. Zaśpiewajmy Ganesha Stuthi. W porządku, możecie zaśpiewać Ganesha Stuthi. Powiedzmy mantrę do Ganeshy, a potem zaśpiewamy Ganesha Stuthi i po tym powiemy sto osiem imion. 

Ten kamień, feroza, pochodzi z Iraku, i Fatima nosiła kwarc, nie ma co do tego wątpliwości. Ten tutaj nazywa się kwarc i nazywają go feroza. I tak dużo tego jest tam w Iraku, tak dużo. Ona nosiła tę ferozę, to się całkowicie zgadza. Również, do waszej wiadomości... te wazony też pochodzą z Iraku, też z tego samego miejsca, gdzie Ona była. Zobaczcie jaki zbieg okoliczności, żeby dokładnie, w tym momencie, przyjechały z Iraku. 

Niech Bóg błogosławi ten kraj i niech będzie pokój. Widzicie, ktoś powiedział, że nie każdy może pojechać do Indii, więc ludzie nie mogą się pobrać. Myślimy więc o tym o tym, żeby zorganizować śluby, kiedy - podczas pujy Diwali. Ale chodzi o to, że nie będziecie mieli takiego wyboru. Nie szkodzi. Ci którzy chcą się pobrać, powinni przysłać Mi wypełniony formularz, wyślijcie to do Guido. 
I jeszcze jedna rzecz, nie możemy mieć takich skomplikowanych ceremonii, jak mamy w Indiach. Próbujemy, ale wiecie, że to jest trudne. To jest inny kraj. Próbujemy znaleźć potrzebne rzeczy, wypracować to. W każdym razie zorganizujemy śluby, ponieważ nie chcecie ślubów innego typu, prostych, chcecie mieć śluby takie jak w Indiach. 
Więc pojadę do Indii przed Diwali, spróbuję to dla was zorganizować. 

Niech was Bóg błogosławi. Dziękuję wam bardzo za wszystko. Przykro Mi, że tym razem nie mogłam dać prezentów każdemu z was.