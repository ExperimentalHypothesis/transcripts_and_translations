9 ottobre 1987
Mahalakshmi Puja
Trees and Willy Maes's House, Mechelen (Belgium)

9 Ottobre 1987
Mahalakshmi Puja (celebrato al mattino)
Casa di Trees e Willy Maes, Malines/Mechelen (Belgio)
Lingua del Discorso: Inglese | Trascrizione (Inglese) – Verificata

12/2024 SOTTOTITOLI, TRADUZIONE INEDITA

Shri Mahalakshmi Puja (celebrato al mattino), Mechelen (Belgio), 9 Ottobre 1987.

È stato molto bello venire in Belgio e avere così tante persone al nostro programma, e devo dire che adesso stiamo raggiungendo persone molto sensibili.

Penso, sento che stiamo entrando in una nuova dimensione, perché adesso stiamo ricevendo persone davvero interessate seriamente alla propria realizzazione e molto rispettose. E l’aggressività è decisamente inferiore, non si trova nessuno che sia aggressivo.

Si può dire che ormai la strada sia spianata affinché tutti voi possiate lavorare in un modo sahaja per portarle in Sahaja Yoga nel modo giusto, e far sì che si stabilizzino correttamente. Questo stile sahaja dovrebbe essere compreso. Nello stile sahaj, quando le persone arrivano da voi, dovete rendervi conto che sono del tutto nuove a Sahaja Yoga.

Quindi, innanzitutto, non dovreste parlare di me, non dovreste dire nulla di me, ma dovete parlare loro di Sahaja Yoga e di voi stessi.

Potete dire, ad esempio: “Io avevo lo stesso problema che hai tu”. Oppure: “Sai, a me ci è voluto più tempo che a te”. È una piccola bugia, ma non importa (Shri Mataji ride, risate), sapete, perché prima di tutto occorre comprendere gli esseri umani. Se si dice loro direttamente: “Sei cattivo, sei malvagio, sei pieno di bhut”, scapperanno via, anche se è vero.

Una signora francese è venuta ad incontrarmi. Mi ha riferito: “Loro (i sahaja yogi) mi hanno detto che sono malvagia”. Io allora le ho risposto: “No, no, lei non lo è. Chi glielo ha detto?”. E gradualmente è migliorata. Quindi, dovete dire loro che essi sono lo Spirito, e che qualsiasi cosa abbiano (ancora) attaccata se ne andrà e sarà purificata dalla loro Kundalini.

Se ciò accade si sentiranno felici e otterranno ciò che è bene per loro. È questo il modo bellissimo di trattare gli altri.

Potrebbero esserci persone che vogliono discutere. Con loro dovreste dire: “Sai, non se ne può discutere, perché è oltre la comprensione umana”. Ed è meglio dire loro: “Meglio che tu prenda la realizzazione, ne parleremo dopo la realizzazione, non prima”.

Se poi non ottengono la realizzazione, non dite loro: “C’è un bhut nel tuo Nabhi sinistro o nel Nabhi destro”.

Questo è il nostro linguaggio, è il linguaggio dei sahaja yogi, non il loro. Sì. Pertanto dovete stare molto attenti a trattare le persone con estrema cautela. Potrebbe esserci un problema tra un figlio e i genitori, tra madre e figlia o magari tra marito e moglie. Così voi...

[Solo un minuto, da questa parte, lei che cosa sta facendo? Senti, ascolta me, va bene? Dovreste tutti prestare attenzione qui a me. Va bene. No, no, va bene. Lasciatela stare lì. Va bene, ma lei da questa parte dovrebbe stare attenta, d’accordo? Siediti].

Dobbiamo dunque dire loro: “Andate avanti, non preoccupatevi, perché la gioia interiore inizierà a darvi forza”. Poi gradualmente vi capiranno, vedranno la vostra onestà di intenti e cercheranno di apprezzarvi.

Gradualmente funziona. Diversamente ce ne occuperemo. Quando li trattate con amore e attenzione, potete stabilizzarli.

Ma, anche nel caso in cui inizino a comportarsi male, non dovreste assolutamente andare in collera. Dovreste essere molto pronti a perdonare.

Ora devo dire che in Sahaja Yoga dovete rispettare i vostri coordinatori. Naturalmente potreste non trovarli perfetti, può essere. O magari potreste trovarli un po’ autoritari, è possibile. Ma a volte avete bisogno di un po’ di autorità (risate). E i coordinatori devono anche sapere come correggere le persone, perché avete bisogno di essere corretti.

Ho incontrato una signora. Come vi raccontavo, avevamo detto che non occorre avere un guru, così lei ha ribattuto: “No, no, dobbiamo avere qualcuno che ci guidi. E quel guru ci guiderà e ci sosterrà anche, quindi vorremmo seguirlo. Nonostante sia un tipo molto autoritario e sia sempre irritato con noi e prenda denaro da noi. E se è molto gentile non è un guru, insomma, non dovrebbe essere amichevole”.

Abbiamo quindi anche un altro tipo di persone, che vogliono qualcuno che le tenga sotto controllo per la loro ascesa spirituale. Sono persone migliori, perché desiderano ad ogni costo la propria ascesa; e, poiché la desiderano, accettano le correzioni. Questa è la cosa principale.

Così, anche se il leader le rimprovera, a loro va benissimo. In alcuni posti mi hanno detto: “Il nostro guru è troppo gentile, a noi occorre una persona energica”.

Allora io lascio ai leader, che qualcuno chiama guru, (la scelta) di essere gentili, compassionevoli, buoni. Ma non dovrebbero scendere a compromessi con assurdità e indolenza. Infatti, come prima cosa, dopo l’entrata in Sahaja Yoga le persone diventano indolenti. Noi dobbiamo dedicarci. Anch’io ho una famiglia e dei nipoti.

Mia figlia è venuta fino a Londra per vedermi. È lì da un mese e non ci sono ancora andata. E lei mi sta aspettando.

Ma va bene, occorre farlo. Questo è il mio impegno, perché questo è lo scopo della vostra vita. E lo scopo principale che avete è ascendere e aiutare gli altri ad ascendere. Siete persone speciali che devono svolgere questo compito immane.

Diversamente, come potremo avere molte persone che entrino in Sahaja Yoga? Lo stile sahaja equivale a migliorare voi stessi con la meditazione, fare introspezione e osservare voi stessi. Dovete meditare e non dovreste guardare i difetti degli altri.

La seconda cosa per essere sahaj è essere collettivi. Se non vi incontrate ogni giorno collettivamente, ci sarà un problema. Soltanto nella collettività ha inizio la maturazione. È un processo vivente, come vi ho detto. Supponiamo che un albero stia crescendo, ma che voi gli stacchiate una foglia e la foglia dica: “Crescerò per conto mio”. Non può crescere. Sarà esclusa. Questo è ciò che occorre ricordare: che è un avvenimento collettivo. Dobbiamo tutti incontrarci e crescere insieme.

Quelli che non sono collettivi un giorno scompariranno nel nulla, come foglie morte.

Credo che la gente non comprenda il significato di avvenimento collettivo. È proprio come la crescita di un albero, e con l’albero cresce anche ogni altra cosa di sua pertinenza.

Per la crescita di questo albero occorre dunque ricordare che si deve restare attaccati all’albero. Ma l’albero non vi correrà dietro, (implorando): “Attaccati, attaccati a me, aggrappati a me”. A tale scopo, tutto ciò che va fatto va fatto.

Sapete, quando arriva l’inverno tutte le foglie cadono. Ciò che fanno è creare una barriera tra loro e l’albero attraverso un certo processo vivente. Creano una barriera in mezzo, si crea una piccola corteccia nel mezzo. Quando ciò accade, le foglie cadono e l’albero diventa spoglio.

Ebbene, la stessa cosa accade in Sahaja Yoga.

Quando non accettate il principio di Sahaja Yoga, mettete una barriera tra la linfa e la foglia. Quando avviene questo, la foglia cade.

Quindi dovete aprirvi, aprire il vostro cuore, ogni cosa per assorbire la linfa, il nutrimento.

Dovete abbandonare il vostro ego e il vostro super-ego, i vostri condizionamenti e le idee che avevate da prima. È questa la resa, l’Islam.

E questo deve essere acquisito.

Ma non aiuterà l’albero, aiuterà voi.

Alcuni dicono: “Io non sono pronto”. Allora come crescerete? Infatti, quando un bambino nasce, vuole succhiare subito il nutrimento dalla madre. Sente di aver digiunato per tutto quel tempo e che dovrebbe subito succhiare il latte della madre.

E tutti i ricercatori, quando trovano la realizzazione, devono comportarsi allo stesso modo. Dovrebbero tutti abbandonare tutti i condizionamenti e tutte queste idee assurde, impegnarsi subito al massimo ed anche purificarsi completamente, per assorbire sempre più questo nutrimento.

Ma non accade così. Ecco perché alcuni non crescono così rapidamente. È un’intelligenza pura che vi dà quel buonsenso, ritengo. L’intelligenza pura viene da un cuore puro e, se prestate maggiore attenzione al vostro cuore, al vostro Spirito, allora funzionerà.

Durante il vostro avanzamento in Sahaja Yoga vi accorgerete di essere benedetti. Non solo avrete le benedizioni ma avrete un lavoro, avrete denaro, oppure i figli saranno promossi a pieni voti, diverranno obbedienti.

La vostra salute migliorerà, otterrete denaro, vi sposerete, avrete bravi figli, mogli sagge, case ed ashram.

Queste, però, sono tutte tentazioni. Molti si perdono in una di queste.

Supponiamo che io debba prendere un aeroplano, ma lungo la strada veda dei bei giardini o altro, e scenda per godermi i giardini: come farò ad arrivare all’aeroporto e prendere l’aereo? Queste tentazioni devono essere viste come semplici intrattenimenti - (ripete al traduttore) come divertimenti. Intrattenimenti. Bene.

La nostra comprensione di Sahaj è semplice se non ci pensiamo. Ma, se cominciate a pensarci, diventerete matti. Come si può spiegare che una persona come voi possa dare la realizzazione ad altre migliaia? Come si può spiegare che in una fotografia si possa vedere il sole sul mio cuore?

Come potete spiegare tutte queste fotografie che ci sono? Ad esempio avete le fotografie di me nel cielo, è un dato di fatto. Come lo spiegherete? È oltre il vostro cervello. Quindi meglio non pensarci.

Accettate gradualmente la gioia, semplicemente. Io dico sempre che ho cucinato per voi dell’ottimo cibo, l’unica cosa è che adesso sta a voi mangiarlo e assaporarlo. Perché volete sapere come è stato cucinato, quando è stato cucinato, e cos’altro è stato fatto per renderlo così saporito? Dovreste semplicemente apprezzarlo e gioirne.

Se, ad esempio, avete un dipinto, non pensate: “Dove si è procurato la pittura l’artista? Come lo ha dipinto? Come era seduto? Che cibo avrà mangiato? Prima o dopo?”. (Risate, Shri Mataji ride)

In Sahaja Yoga invece si fanno queste cose ridicole, sapete. È davvero sorprendente come la gente non comprenda una cosa semplice, ossia che la Kundalini è salita senza pensare e senza alcuno sforzo da parte nostra.

La Kundalini ci ha conferito buona salute, una buona indole e ci ha trasformato tantissimo. Quindi sarà Lei a svolgere il lavoro, solo che noi dovremmo cercare di supportarla e mantenere pulito il nostro sentiero centrale. È molto semplice.

Adesso mi sento molto incoraggiata dal fatto di avere qui, in Olanda e in Belgio, dei sahaja yogi così belli. Inoltre vorrei dire che per alcune persone è piuttosto difficile venire in India.

Cercate tuttavia di venire, perché chi è stato in India si è stabilizzato molto meglio; infatti l’India ha qualcosa di magico per cui trasforma la gente (portandola) ad un livello più profondo.

Non dovreste venire senza entusiasmo. Ritengo che chi abbia la possibilità economica di venire, non dovrebbe trovare scuse tipo: “Non credo di essere pronto”, perché questa gente svogliata non otterrà nulla.

Dovete venire con tutta la forza, come vi ho detto dei neonati, diversamente è inutile.

Non cadete nei trabocchetti della vostra mente. Essa è come con un asino. Se non si ha polso nel condurre un asino, lui si metterà a brucare ovunque trovi erba. E se capisce che chi lo cavalca è una persona mediocre o pigra, la farà cadere. E quando si rende conto che può precederla, può anche darle un calcio.

Così è la vostra mente. Vi domina, a volte si mette a pascolare e pensate che sia una bellissima cosa, (pensate) di essere completamente in pace. Oppure inizia a dominarvi.

Come trattare allora questo asino?

Il modo migliore è afferrarlo per le orecchie e trascinarlo. L’asino è al vostro servizio, non siete voi al servizio dell’asino. Questo è quindi uno dei grossi ostacoli che abbiamo.

Per quanto riguarda tutti voi, dovete rendervi conto che Sahaja Yoga deve essere compreso non con il cervello ma con il cuore. Ho conosciuto persone che sanno tenere grandi discorsi su Sahaja Yoga, sanno scrivere libri, ma non hanno vibrazioni. Sahaja Yoga non è così.

Voi dovete essere yogi. Questa è in un certo senso una religione interiore. È la religione di uno yogi. Come gli esseri umani hanno dieci valenze, uno yogi deve avere almeno undici valenze. E l’undicesima valenza vi integra con la religione. Vi identificate con la rettitudine, con la compassione, con l’amore, con la costanza – (al traduttore) - la perseveranza o anche il distacco. Vale a dire che non vi aspettate nulla. Lo fate per il piacere di fare, amate per amore.

Questo è il modo migliore per gioire. Voi gioite della vostra capacità di amare, gioite della vostra generosità, gioite della vostra capacità di perdonare. Gioite di tutte queste grandi qualità della rettitudine. Non vi sentirete mai feriti. Io lo faccio sempre.

Per questo sono sempre felice e colma di gioia. Che Dio vi benedica tutti.