Gudi Padwa, "Meditation in thoughtless awareness". Delhi (India), 30 March 1976.

Me emme voi meditoida, voimme vain olla meditaatiossa.

Kun sanomme, että alamme meditoida, se ei merkitse mitään. Meidän pitää olla meditaatiossa. Olette joko talon sisäpuolella tai talon ulkopuolella. Ette voi olla talon sisällä ja sanoa: "Nyt olen talon ulkopuolella." Tai kun olette talon ulkopuolella, ette voi sanoa: "Olen talon sisällä." Samalla tavalla te liikutte elämänne kolmessa ulottuvuudessa – tunteissa, fyysisessä kehossa ja mielessä. Ette ole itsenne sisällä. Mutta kun olette siellä sisällä, olette ajatuksettomassa tietoisuudessa. Silloin ette ole vain siellä, olette myös kaikkialla, koska se on paikka, se on kohta, jossa todella olette universaalissa... Sieltä te olette kosketuksissa Periaatteeseen, Shaktiin, Voimaan, joka tunkeutuu sisälle jokaiseen aineen osaseen, jokaiseen tunteista kumpuavaan ajatukseen, koko maailman jokaiseen suunnitelmaan ja ajatukseen. Tunkeudutte sisään kaikkiin elementteihin, joista tämä kaunis Maa on luotu.

Tunkeudutte sisään maahan, Tunkeudutte 'akashaan' [taivaseen, eetteriin], 'tejaan' [valoon], ääneen. Mutta liikkeenne on hyvin hidasta. Sitten sanotte: "Minä meditoin", mikä tarkoittaa, että liikutte Universaalin Olennon läpäisemänä. Mutta te ette liiku itse, te vain vapautatte itsenne niiden asioiden taakasta, jotka eivät anna teidän liikkua. Kun olette meditaatiossa, teidän pitää sallia itsellenne ajatukseton tietoisuus. Siellä Tiedostamaton, 'Achetana' itse, ottaa teidät hoiviinsa. Alatte liikkua Achetanan voiman mukana. Tiedostamaton hoitaa kaiken. Se vie teidät sinne, minne se haluaa teidän menevän. Pidätte kiinni ajatuksettomasta tietoisuudesta koko ajan.

Yrittäkää pysyä ajatuksettomassa tietoisuudessa niin paljon kun voitte. Kun olette ajatuksettomassa tietoisuudessa, teidän pitää tietää, että olette Jumalan Valtakunnassa, ja Hänen väkensä, Hänen järjestelynsä, Hänen tietoisuutensa pitää teistä huolen. Silloinkin, kun annatte värähtelyjä muille, olen huomannut, että ette ole ajatuksettomassa tietoisuudessa. Jos annatte värähtelyjä ajatuksettomassa tietoisuudessa, ette saa mitään tartuntaa itseenne, koska kaikki nämä teihin pyrkivät olennot, kaikki materialistiset ongelmat tulevat teihin silloin, kun olette niissä kolmessa ulottuvuudessa. Sahaja Yogan avulla olette avanneet portit omaan itseenne. Olette astuneet sisään oman valtakuntaanne, mutta te ette pysy siellä. Tulette ulos ja menette taas sisään ja asetutte sinne – sillä ei ole merkitystä. Siitä ei tarvitse tuntea pettymystä eikä turhautumista. Tiedätte, että ihmiset ovat työskennelleet tuhansia vuosia, mutta eivät ole päässeet irti itsestään. Vain te, sahaja-joogit, jotka olette tehdyt itsensä Shri Ganeshan kaltaisiksi, olette niin voimallisia, että voitte herättää ihmisiä ja antaa heille oivalluksen.

Vaikka teissä olisi negatiivisuuksia, olette nähneet, että teillä on voimia. Vaikka tuntisitte, että värähtelyt eivät virtaa teistä, tiedätte, että teillä on voimia. Osaatte antaa oivalluksia muille. Teidän läsnäollessanne ihmiset saavat oivalluksen. Mutta teidän täytyy olla se voima täydellisesti. Jos vaikka autossanne on jokin vika – mutta niin kauan kuin se liikkuu, on kaikki hyvin. Teidän pitää korjata se. Teidän pitää korjata koko ajan mielialojanne, jotka olemme itse saaneet aikaan ymmärtämättömyyttämme, himojemme tai ahneutemme takia ja monien väärien ehdollistumien takia, joita kannamme mukanamme. Meidän on kohdistettava täysi huomio heikkouksiimme eikä saavutuksiimme. Jos tiedämme paremmin heikkoutemme, silloin pääsemme niiden yli paremmin.

Jos vaikka laivassa on reikä, ja vesi tulee sisään siitä reiästä, silloin koko miehistön, henkilökunnan ja kapteenin huomio on siinä reiässä, josta vesi tulee sisään, eikä missään muualla. Samalla tavalla pitää teidänkin olla varuillanne. Sahaja-joogille on niin monia ansoja – olen nähnyt sen. Tietysti, menneisyys on takana, menneisyys voidaan unohtaa. Mutta nykyhetkessäkin heihin vaikuttavat monet menneisyyden varjot. Kun esimerkiksi istutte ryhmässä, vaikutatte toinen toisiinne. Niiden, jotka ovat muiden vaikutusten alaisia minkä tahansa suhteen kautta, on tiedettävä, että tällainen vaikutus ei auta heitä saavuttamaan omaa yksilöllistä ylösnousemustaan. Jokainen nousee ylös yksin, vaikka olettekin kollektiivisesti ja viestinnällisesti kosketuksissa toisiinne; mutta nouseminen tapahtuu yksin, absoluuttisesti yksin. Olipa kysymyksessä sitten oma poikanne, veljenne, siskonne, vaimonne tai ystävänne, teidän on muistettava, että te ette ole vastuussa heidän ylösnousemisestaan. Te ette voi auttaa heitä ylösnousemisessa. Vain Äidin armo ja heidän oma halunsa, omat ponnistelunsa luopua kaikesta kolmiulotteisesta auttaa heitä.

Milloin tahansa tällainen ajatus tulee päähänne, teidän on tiedettävä, että ette ole saavuttaneet ajatuksetonta tietoisuutta täydessä laajuudessaan, ja näin teille syntyy ongelmia, jotka ovat kolmiulotteisia. Joskus sahaja-joogi saattaa huomata jonkun tunteen nousevan hänen mieleensä. Se voi olla alakuloisuuden tai turhautumisen tunne, ja hän alkaa inhota itseään tai muita. Molemmat ovat samaa asiaa; olen nähnyt joidenkin sahaja-joogien todella kyllästyvän muihin. Mikään kyllästyminen ei kuitenkaan saisi olla pitkäkestoista. Tietysti lyhyen aikaa saatatte tuntea tympääntymistä. Se ei haittaa. Se on ohimenevää. Tai saatatte olla lopen kyllästyneitä itseenne – sekin on ohimenevää. Mutta jos jatkatte sitä, tai takerrutte kiinni siihen, se tarkoittaa, että te ehdollistatte itsenne, se tarkoittaa, että ette ole ajatuksettomassa tietoisuudessa, se tarkoittaa, että olette menneisyydessä, teette menneisyydestänne kiinteää massaa päähänne.

Nykyhetkessä kaikki on ohikiitävää. Kaikki, mikä ei ole ikuista, on ohikiitävää. Nykyhetkessä ikuinen säilyy, kaikki muu putoaa pois. Se on kuin virtaava joki, joka ei pysähdy missään. Virtaava joki on ikuinen. Kaikki muu on muuttuvaa. Jos olette Ikuisella Periaatteella, kaikki, mikä ei ole ikuista, muuttuu ja jää pois, hajoaa ja muuttuu olemattomaksi. Meidän on ymmärrettävä oma arvokkuutemme, oma syvin olemuksemme. Kaikkein tärkein niistä on se, että kaikki sahaja-joogit ovat valittuja. Heidät on Jumala valinnut.

Täällä Delhin kaupungissa on tuhansittain ihmisiä. Kaikkialla maailmassa on niin paljon ihmisiä, että me kärsimme liikakansoituksesta, mutta Sahaja Yogassa on vain hyvin vähän ihmisiä. Ja kun olette valittuja, teidän pitää ensin oivaltaa se, että te muodostatte perustuksen. Te olette pohjalle asetettavia peruskiviä, joiden pitää olla vahvoja, joiden täytyy kestää, ja se on välttämätöntä siksi, että te kaikki, joita on nyt vain vähän, olette ensimmäisiä valoja, jotka sytyttävät maailman muita valoja palamaan. Teidän pitää nauttia ikuisuuden vahvuudesta, Jumalallisen Rakkauden vahvuudesta, Sen Universaalin Olennon vahvuudesta, joka te olette. Tätä on meditaatio. Kun sahaja-joogit kysyvät Minulta: "Mitä meidän pitää tehdä meditaation hyväksi?" Olkaa ajatuksettomassa tietoisuudessa, ei mitään muuta. Älkää tehkö mitään. Silloin, sen lisäksi, että te liikutte kohti päämäärää, tai että Tiedostamaton ottaa teidät vastuulleen, sen lisäksi te myös säteilette ensimmäistä kertaa Jumalallisuutta luontoon, ympäristöönne, toisiin ihmisiin, jotka ovat universaalisti yhdistyneinä teihin.

Ainoa asia on se, että olemme tottuneet yhteen asiaan, eli että meidän pitää tehdä jotakin sen eteen, ja siksi alamme tehdä jotakin. Meditaatio on kaikkein suurin sahaj-menetelmä. Meillä on myös rukoukset ja puja. Jos rukouksetkin tulevat sydämestä, täydellä antautumisella ja pyynnöllä Ikuiselta, niihin vastataan. Pyytäkää, ja loppu etenee vaihe vaiheelta. Kaikilla sahaja-joogeilla on ongelma. Heillä on ongelmia menneisyytensä takia ja tulevaisuuden tavoitteidensa takia. Kun teillä nyt on ongelmia, te olette oppineet Sahaja Yogassa miten niistä pääsee eroon. On monia muitakin keinoja meditaation lisäksi, jotka tunnette oikein hyvin, että teidän pitää löytää se chakra, jossa Kundaliini on. Jos Kundaliini on pysähtynyt tiettyyn chakraan, joka ei toimi, teidän ei pidä turhautua siitä.

Jos oma instrumenttinne – tai autonne pysähtyy matkalla, mitä hyötyä on turhautua siitä? Teidän täytyy tuntea auton toimintaa. Teidän täytyy olla hyvä mekaanikko, niin silloin pärjäätte oikein hyvin. Kaikki Sahaja Yogan tekniikat on opeteltava ja niitä on opittava käyttämään. Tämä onnistuu vain antamalla sitä muille ja oppimalla heidän ja oman itsensä korjaamisesta. Ei ole syytä turhautua. Se on kaikkein pahinta. Jos turhaudutte ja olette tyytymättömiä itseenne, silloin syntyy ongelmia. Teidän täytyy nauraa itsellenne ja mekanismillenne, joka on epäkunnossa. Jos alatte samaistua edes omaan instrumenttiinne, ette ole siellä missä pitäisi.

Ette ole nämä chakrat ettekä eri kanavat. Olette tietoisuus, Olette voima, te olette Kundaliini. Teidän ei siis tarvitse kantaa huolta siitä ovatko nämä asiat kunnossa. Jos eivät ole, te voitte korjata ne. Juuri äsken valot sammuivat. Jos valot sammuivat sähkövian takia, se on vakavampi asia. Mutta jos valot sammuivat palaneen sulakkeen takia, te pystytte vaihtamaan sen, osaatte tehdä sen. Ei siis tarvitse kantaa huolta, jos chakranne ovat epäkunnossa. Huolestuminen tai turhautuminen itseensä on vääränlaista asennoitumista Sahaja Yogaan. 'Sahaja' toisella tavalla ilmaistuna tarkoittaa 'yksinkertaista'. 'Olla sahaja' tarkoittaa – Voin kertoa, miten Tulsidas (Kabir) ilmaisi asian: “Jaise rakha hu taise hi rahu”, 'Pitäkää minua sellaisena kuin haluatte'.

Tällainen asenne vie huomion sisälle päin, koska ulkopuolella se jää yksin, täysin heitteille; antaa sen jäädä. Me emme piittaa siitä, mitä on ulkopuolella. "Olen sellainen minä minua pidätte", siihen tyyliin. Tulette yllättymään kuinka hyvin kaikki loksahtaa kohdalleen. Teistä saattaa joskus tuntua: "Minun täytyy päästä siihen paikkaan", "Minun täytyy saada tämä 'bhajan' valmiiksi", "Minun täytyy saada nämä asiat hoidettua", ja joskus ette saa niitä hoidettua. Joskus vahingossa joku asia ei tapahdu niin kuin haluatte. Teidän pitää hyväksyä se Jumalan tahtona. Hän haluaa sen näin. Kaikki hyvin. Se on Jumalan tahto, ja nyt te olette yhtä Hänen tahtonsa kanssa.

Olette täällä välittämässä Jumalan tahtoa koko maailmalle, ja jos te nyt tässä vaiheessa alatte tuoda esiin omaa tahtoanne ja ideoita itsestänne, niin milloin teistä tulee yhtä Jumalan tahdon kanssa? Tällaisesta minuudesta on päästävä eroon. Sitä on meditaatio. Kun ette enää ole 'minä', vaan olette 'Sinä'. Kabirdasji on kirjoittanut siitä kauniin runon, että kun vuohi elää ja voi hyvin, se sanoo: "Mai, mai", tarkoittaa "minä, minä". Mutta sitten se kuolee, ja sen suolet venytetään jänteiksi, jotka joku pyhimys kiinnittää 'tutariinsa', sellaiseen yksikieliseen soittimeen, 'ektariin'. Kun hän vetelee sitä sormillaan, se sanoo: "Tuhi, Tuhi, Tuhi", joka tarkoittaa: "Sinä olet, Sinä olet, Sinä olet". Näin meidän pitää kuolla ja nousta ylös kuolleista. Te olette jo nousseet ylös, mutta Sahaja Yoga, kuten olen kertonut, on kuin 'kheer', sellainen intialainen makea ruukussa maitoon valmistettu ruoka: 'Kachche ghade ki kheer hai' [saviruukussa valmistettu vanukas]. Myös astiasta irtoaa savea siihen.

Mutta voitte pitää huomionne 'kheerissä', maidossa ja jättää ruukusta irtoavan saven huomiotta. Tällainen diskriminaatio on spontaania. Se vain on siellä. Teissä on se: itsensä toteuttaminen. Voitte tuntea itsenne. Tiedätte, että ette ole se. Puhutte chakroistanne samalla tavalla. Mutta ainoa asia, ainoa ongelma tai vika sahaja-joogissa on se, että vaikka hän onkin siellä, hänen huomionsa on osallinen ulkopuolella tapahtuvaan. Se on ainoa vika. Jos huomio saadaan siirrettyä pois... ...miten se saadaan siirrettyä pois?

Siinä asian ydin. Se on ensimmäinen asia. Kun kysytte, "Miten se saadaan siirrettyä? ", olette jo osallisena kolmiulotteisesti. Ei pidä siirtää mitään. Se on jo siellä! Jos huomionne olisi ulkopuolella, silloin olisin sanonut: "Ei, teidän huomionne pitää mennä sisälle. Se ei ole vielä siellä." Mutta se on siellä. Te istutte siellä.

Minä istun tässä. Mutta Minun huomioni on ulkopuolella. Minun pitää vain tuntea, missä olen, ei muuta. Jotkut ovat tunteneet sen, jotkut ovat päässeet siihen. Tiedätte joukostanne, että muutamat ovat päässeet todella korkealle. Toinen menetelmä, jota käytämme, on puja. Olen huomannut, että puja toimii oikein hyvin ihmisille, koska se tyydyttää monia entisten tapojenne tarpeita, että saisitte tuntea tekevänne jotakin asian hyväksi. Sitten alatte antaa kaikkea sitä, mitä ajattelette Jumalan teille antaneen: siunauksia. 'Rishit' ja 'munit' [pyhimykset ja näkijät] huomasivat – he olivat hyvin nokkelia – he huomasivat, miten Jumaluuksia miellytetään, miten Äitiä miellytetään. He ovat kertoneet, niin kuin ovat kertoneet Minun elinaikanakin, miten Äitiä miellytetään.

He sanovat, että Hän on 'Stutipriya', että 'Hän pitää ylistyksistä'. Näin asia ei ole. Mutta kun sydämistänne ylistätte jotakin, se tarkoittaa, että te hyväksytte sen, ja silloin chakrat alkavat luoda voimaa, jonka avulla teidät heitetään tai laukaistaan kohti Jumalan valtakuntaa. Nämä puja-, rukous- ja mantra-menetelmät ovat suurten Sahaja Yoga -ajattelijoiden ja -mestareiden löytämiä ja suunnittelemia. Ja nämä sahaja-joogien ponnistelut, tai voidaan sanoa, vaivattomat ponnistelut, saavat kehoni värähtelemään, saavat esiin kehoni syvimmän olemuksen, voidaan sanoa. Se saa Äärettömän vapauttamaan itseään tämän äärellisen kehon kautta. Olen nähnyt, että se toimii, kaikki loksahtaa kohdalleen, se toimii todella hyvin. Mutta pujan jälkeen, tiedättekö, tunnen itseni hieman väsyneeksi, sillä jos ette pysty vastaanottamaan tätä Voimaa, haluan nukkua ja päästä eroon ylimääräisistä värähtelyistä 'sushuptissa' [syvässä unessa] menemällä äärettömyyden tilaan. Jos pystyisitte ottamaan vastaan kaiken säteilemäni täydessä tasapainossa pujanne kautta, silloin se tehoaisi parhaiten. Se tarkoittaa, että tehdessänne pujaa, ottakaa myös vastaan.

Olkaa ajatuksettomassa tietoisuudessa, kun teette pujaa, keskittykää täysin ottamaan vastaan. Mutta pujan aikana ihmiset puhuvat ja liikkuvat. En tiedä miten selittäisin! Sillä hetkellä teille tihkuu nektaria, ja silloin teidän pitää vain ottaa sitä vastaan täydellä antaumuksella. Sitä tihkuu yllenne. Jos sillä hetkellä tunnette chakrojeni värähtelyt, te oivallatte, että pienen pienetkin pyörät kehossani pyörivät eri avaruuksissa, eri nopeudella, eri ulottuvuudessa. Enkä tiedä miten selittäisin! Mutta se saa aikaan melodian. Teidän täytyy ottaa se vastaan, se on yksilökohtainen melodia, jokaiselle yksilöllisesti sopiva. Ja kun otatte sen vastaan, se käynnistää teissä äärettömyyden tilan.

Pujan aikana teidän pitää tietää, että kaikki huomio täytyy olla vastaanottamisessa. Tänään on hyvin suuri päivä ja uusivuosi. Kahden vuoden päästä tästä päivästä alkaa Satya Yuga [totuuden aikakausi]. Se on suuri päivä monella tapaa, koska tämän jälkeen juhlitaan yhdeksän päivän ajan Äidin tulemista. Tämä on se päivä, tai sanoisinko, että esi-isäni aloittivat kalenterin, ja he oivalsivat, että tämä on se päivä, jolloin Äiti aloitti luomistyönsä. Ja juuri tänä päivänä Hän loi aluksi Ganeshan. 'Utpatti'-vaiheessa [alkuvaihe, geneesi] Hän aloitti työnsä tänä päivänä. Tämän takia he asettivat tämän päivän ensimmäiseksi, koska ajanlasku alkoi tästä päivästä kauan aikaa sitten. Siksi tämä päivä on niin tärkeä. Ja jos ylitätte tämän päivän, silloin olette ajan yläpuolella.

Teidän on astuttava tälle päivälle ja mentävä vielä ylemmäksi. Teidän on astuttava dharmallenne ja uskonnollenne ja mentävä vielä ylemmäksi: ‘dharmateet’. Teidän on oltava nämä kolme 'gunaa' [hyvää ominaisuutta] ja mentävä niiden yläpuolelle: 'gunateet'. Olette ne kaikki kolme. Mutta askelmien, joilla seisotte, on oltava kunnossa, ja ne, joiden yli menette, on myös oltava kunnossa. Kun olette kulkeneet yli, teidän on korjattava ne askelmat, joiden yli olette menneet, mikä voi tapahtua meditaation, pujan ja rukouksien kautta. Mutta kaikkein tärkein, kaikkein suurin edistys tapahtuu antamalla universaalin kulkea oman universaalin olentonne kautta. Teidän on omistettava elämänne Sahaja Yogalle ja annettava aina vain enemmän ja enemmän. Joukossamme on muutamia, jotka ovat antaneet paljon, ja sen kautta he ovat myös saaneet paljon. Teidän pitää antaa, puhua tästä, levittää sitä ja tuoda lisää ihmisiä saamaan tämän.

Muuten he jäävät evoluution ulkopuolelle. Teillä ei ole aikaa miettiä ja ajatella; älkää hukatko aikaanne tällaiseen turhaan. Jos epäilette edelleen, on parempi luovuttaa. Teidän on korkea aika mennä mukaan prosessiin. Toivotan teille tänään hyvää uutta vuotta matkallanne tämän maailman henkisyyteen. Teidän täytyy ajatella kaikkia sahaja-joogeja, jotka ovat kaukana meistä, ja ajatuksemme pitää viedä rakkauttamme heille, ja heidän pitää saada siunaukset samalla tavalla kuin tekin saatte niitä täällä. Toivon, että näinä tärkeinä päivinä, joina olen täällä, te omistatte itsenne täysin vapautumiseenne niiden neljän tavan mukaan, joista olen kertonut. Ja mitä tahansa tehtäviä tulee eteenne, asennoitukaa niihin 'sahaj'. Teidän ei pitäisi asettaa aikarajoja ja kestoja. Mikä tahansa tulee 'sahaj', hyväksykää se.

Jumala siunatkoon teitä!
