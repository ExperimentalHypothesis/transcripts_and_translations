Shri Krishna Puja

16.08.1987- St. Quentin, Franța

A fost foarte frumos din partea copiilor să vină şi să Mă primească într-o manieră atât de drăguță. Asta te poate purta înapoi, pe timpul lui Shri Krishna, care în copilărie era foarte respectat de prietenii Lui, aceștia încercând să îi aducă toate onorurile posibile. Știți povestea nașterii Sale. Știți, de asemenea, povestea...

Cred că dacă ați opri apa, altfel vocea Mea ar putea fi acoperită...

Știți povestea nașterii Sale. Și aici, de o parte și de alta, curge apă. Iar El cânta la flaut pe malul râului Jamuna. Totul pare atât de uman uneori, însă nu este așa. În copilărie, la momentul potrivit, ori de câte ori a fost nevoie, și-a manifestat puterile. Astfel a ucis o femeie care era un demon iar în cele din urmă l-a ucis pe Kansa. După aceea, știți că a predicat Gita. Dar asta nu s-a petrecut atât de repede. După ce l-a ucis pe Kansa, a plecat pentru a domni în Dwarika. Acolo a trebuit să se căsătorească cu încă cinci soții.

Mai întâi a avut șaisprezece mii de soții. Mulți M-ar putea întreba: „Mamă, ce fel de soț a fost?”. Cele șaisprezece mii de soții reflectă de fapt cele șaisprezece petale ale domeniului Său - chakra Vishuddhi. Iar aceste șaisprezece petale, înmulțite cu cele o mie de petale ale Sahasrarei, devin șaisprezece mii. Deci, acestea sunt șaisprezece mii de puteri care sunt disponibile și pentru noi. Cele șaisprezece mii de puteri lucrează în creier. Aceste puteri nu au putut veni ca Sahaja Yoghini, așa că au venit ca femei, care fuseseră capturate de un rege - exact șaisprezece mii - iar El s-a căsătorit cu ele, pentru că prin căsătorie totul a fost foarte dharmic. Iar mai târziu s-a căsătorit cu încă cinci femei, care reprezentau cele cinci elemente.

Încarnările nu pot fi înțelese din perspectivă umană, nu pot fi înțelese niciodată, aș spune, fiindcă metodele și căile lor sunt diferite. Ele au propriile căi și metode și nu le fac cunoscute altor oameni, nu pentru că s-ar teme să le expună, sau pentru că nu doresc asta ci pentru că depășesc inteligența umană, nu ar putea fi înțelese de ființele umane. Dacă Mă întrebați, să zicem: „Mamă, cum faceți asta?”, voi schimba subiectul într-un mod foarte abil. Așa că acum vă voi vorbi despre cele șaisprezece mii de petale ale Sahasrarei. Acum puteți începe să traduceți. Le puteți traduce esențialul.

Deci, pentru a înțelege cele șaisprezece mii de puteri, pe care le aveți în creier și care se manifestă deja, trebuie să vă spun că imediat ce vă primiți Realizarea, ele încep să se manifeste. Fiecare petală a Sahasrarei are șaisprezece puteri. Iar aceste petale sunt alcătuite din cele cinci elemente. Deci cele cinci elemente care creează aceste o mie de petale dețin șaisprezece puteri pe fiecare petală. Ei bine, cele cinci elemente corespund părții drepte, care reprezintă conținutul, sau putem spune materia creierului.

Materia creierului este creată într-o asemenea manieră, încât are și un înveliș de protecție. Deci avem materia cenușie și mai avem un strat exterior, care este numit materia albă, pentru a proteja materia cenușie. Ei bine, cele șaisprezece puteri care sunt exprimate în fiecare petală vin de pe partea stângă. Shri Krishna este o încarnare a părții stângi. Deci cele șaisprezece puteri care vin de pe partea stângă împodobesc petalele, care sunt alcătuite din cele cinci elemente. Dar aceste puteri există deja în creier. Prin aceste cinci plus încă șaisprezece puteri, este îndeplinită întreaga activitate a sistemului nostru nervos. De exemplu, dacă trebuie să ridicați mâna în felul acesta, totul pornește mai întâi de pe partea stângă, unde apare dorința de a ridica mâna. Apoi comanda este dată celor cinci puteri sau celor cinci elemente, care intră apoi în acțiune.

De asemenea, în sistemul nostru nervos avem un aranjament specific, în care există o acțiune reflexă, care a fost implementată încă de la începuturile evoluției noastre. În conștiința umană, niciun proces nu este o acțiune reflexă. Dar acum, când Sahasrara vă este iluminată de energia Kundalini, toate aceste o mie de puteri se multiplică, devenind șaisprezece mii. Deci toți nervii din corp devin iluminați, atenția voastră devine iluminată. Cu aceste o mie de dimensiuni voi deveniți conștienți la nivel colectiv. Putem face o analogie cu șaisprezece oameni, care locuiesc în cinci case diferite și lucrează separat, coordonându-se doar uneori. Dar atunci când vine o inundație...

Traducătorul: Inundație? 

Shri Mataji: Inundație, inundație... ca rezultat toate aceste case sunt aduse împreună, învăluite în energia acelui șuvoi. Astfel ei se unesc, uită de casele lor și încep să folosească o nouă energie, cea a conștiinței colective. Este exact ce s-a întâmplat și în interiorul vostru. Imediat ce energia Kundalini s-a ridicat în interiorul vostru, dându-vă Realizarea, șuvoiul Ei a trezit aceste energii adormite în voi. Nu e nevoie să vă gândiți să vă țineți de mâini când vine inundația, ci o faceți automat, spontan. Deci toate energiile încep pe neașteptate să se pună în mișcare. Așadar, această putere, în care cele o mie de energii ale creierului sunt dintr-odată trezite, este puterea numită Viraatangana, este puterea lui Viraat, puterea care îl face pe Shri Krishna un Viraat. Deci, cele șaisprezece mii de puteri pe care Shri Krishna le realizează în ființa voastră sunt create prin puterea lui Viraatangana. Iar în aceste timpuri moderne voi știți cine este Viraatangana. Deci, Shri Adi Shakti ia forma lui Viraatangana. Prin Iluminare voi dobândiți Realizarea. 

Deci Kundalini trece prin diferiți centri iluminând energiile aferente, iar în cele din urmă ajunge în creier și iluminează puterea Viraatangana. La acest nivel, la nivelul creierului, energia Kundalini începe să se răspândească în cutia craniană. Desigur, Ea străpunge Sahasrara, dar curge și în jos, prin acest înveliș al creierului, în sistemul nervos simpatic. Asta vă relaxează, de aceea vă simțiți relaxați. Vă relaxează sistemul nervos simpatic și vă ajută centrii să se lărgească, aducându-i la poziția lor normală. Lărgirea parasimpaticului, sau a canalului Sushumna, îi permite energiei Kundalini să se ridice într-un șuvoi mai mare. Totul se petrece printr-un act reflex al energiei Kundalini.

Kundalini este construită în așa fel, încât atunci când se ridică, face toate aceste lucruri în mod automat. Deci energia Kundalini are puterea de a vă ilumina toți centrii, de a vă ilumina creierul, de a vă relaxa, de a vă dilata centrii subtili, ceea ce face ca ea să se înalțe din nou, într-un șuvoi și mai mare. Dar energia Kundalini are și o putere foarte specială: Mă recunoaște în orice ființă umană! Multor oameni, la simpla vedere a fotografiei Mele, li s-a trezit energia Kundalini. Dar dacă centrii voștri sunt foarte obturați, epuizați, îngrămădiți unul în altul sau dimpotrivă separați unul de celălalt, atunci energia Kundalini se oprește la nivelul lor. De aceea unii își primesc Realizarea foarte rapid iar altora le ia mai mult timp. Mințile condiționate sunt cele mai dificile.

(Microfonul începe să bâzâie) Ce se întâmplă? 

Sahaja Yoghin: Nu știu. 

Shri Mataji: (despre microfon) Se ating reciproc? Două energii care se interferează. 

Sahaja Yoghin: Dar nu pe o cale de mijloc. 

Shri Mataji: Ce se întâmplă? 

Sahaja Yoghin: E bine acum? 

Shri Mataji: Ei bine, ridicarea energiei Kundalini se realizează mai bine într-un loc frecventat, vizitat sau locuit de sfinți. Se ridică mai ales la persoanele care nu sunt atât de dificile. De exemplu, chiar astăzi am descoperit că Biserica Catolică v-a complicat viețile atât de mult. Nu am știut că în catolicism sexul este considerat un păcat. Dacă ar fi fost așa, ar fi însemnat că numai Adam și Eva ar fi putut trăi pe pământ. Iar acești catolici nu au fost pe vremea lui Adam și Eva ca să știe ce au făcut ei. Această idee absurdă exista și printre indieni pe timpul lui Shri Krishna. Ca rezultat, am avut asceți care au fost foarte colerici. Ei și-au dezvoltat o personalitate unilaterală, cea a aspectului solar, să spunem, încât doar cu o privire, puteau să facă scrum pe cineva - bhasma (cenușă). Erau într-atât de austeri, încât dacă trebuia să le vorbești, trebuia să folosești un băț cel puțin, ca să-i ții la distanță, o prăjină - așa niște oameni oribili erau. 

Dar atunci când Shri Krishna a venit pe pământ, El a văzut că se crease acest dezechilibru. În același timp, vărul Său, Neminath, care era un tirthankara jainist (maestru jainist), a dezvoltat o aversiune față de consumul de carne. Pentru consumul de carne. Ca rezultat, oamenii au mers către o altă extremă, considerând că este un păcat să mănânci carne. Au început să prospere o mare varietate de „păcate”. S-au format „mărci”, „mărci” de păcate. Așa cum aveți mărci precum Christian Dior ș.a.m.d., tot la fel s-au instaurat tot felul de categorii de păcate. Însă în spatele acestor austerități, jainiștii erau foarte obsedați de sex. Ei sunt cei care au început să construiască temple erotice în India. Jainiștii. La extrema cealaltă sunt oribilii „sfinți” hinduși. Nu ar trebui să îi numesc sfinți. Oare cum să le spun? Asceți. Deci acești asceți împreună cu teribilii jainiști, au reușit să creeze o imagine „formidabilă” despre religie.

Așa că Shri Krishna a venit pe pământ. Nu s-a încarnat doar pentru a-l ucide pe Kansa, ci și pentru a spune oamenilor că acest tip de condiționare stupidă nu este religie. Religia nu poate fi niciodată împotriva legilor naturii. Dar evoluția are loc de la sexul lipsit de maryadas (limite, control) – în cazul vietăților inferioare este chiar și mai rău - ridicându-se la un alt nivel în cazul ființelor umane, la care trebuie să existe maryada, trebuie să fii dedicat și fidel unei persoane. Și astfel Shri Krishna a instaurat religia acestor maryadas-uri naturale. Deci trebuia să te căsătorești cu acea persoană.

Sahaja Yoginul (care traduce): Să se căsătorească? 

Shri Mataji: Să se căsătorească. Trebuiau să se căsătorească. Căsătorie. ( Despre Sahaja Yoghinul care traduce în franceză) Devine nervos când aude de căsătorie. În regulă. Da, oamenii devin nervoși auzind de asta. 

Ei bine, Shri Krishna s-a căsătorit cu cinci femei și apoi cu încă șaisprezece mii. Așa că unii L-au pus la încercare întrebându-L: „Cum de ne spui să ne căsătorim cu o singură persoană, când Tu ai atât de multe soții?” V-am spus deja povestea despre cum a dovedit El că este un Yogeshwara. El a fost mai presus de toate aceste relații. Iar asta demonstrează că pentru un Yogeshwara, nu contează de câte ori se căsătorește, sau pentru o Yogeshwari ca Mine, câți copii am.

Deci situația din acele vremuri, sau ceea ce numim samayachar (potrivit timpurilor), determină o încarnare să se comporte într-o anumită manieră. A existat un caz de crimă săvârșită de un bărbat din cultul Hare Rama Hare Krishna. Desigur, s-a putut dovedi asta, dar el a simțit că, în fond, el este Krishna, așadar poate ucide oameni. Ei bine, Shri Krishna a fost o încarnare, deci știa pe cine să ucidă și cum să o facă. El a spus: „Niciunul nu mai trăiește! I-am ucis deja”. Discernământul unei încarnări este perfect.

Deci, n-ar trebui să gândiți imediat, că dacă o încarnare a procedat așa, puteți face și voi la fel. Dar ființele umane cred că pot face asta. Asta e stupiditatea de care dau dovadă ființele umane. Spre exemplu, creștinii își închipuie că trebuie să fie răstigniți și că trebuie să sufere. Sunteți voi Iisus? Prin crucificarea atâtor creștini stupizi ce vom obține? Tot felul de idei complicate sunt generate de această absurditate, doar pentru că ne închipuim că trebuie să jelim. De exemplu i-am numit pe francezi ieri nefericiți - „les miserable”.

Iisus s-a lăsat răstignit pentru a deschide chakra voastră Agnya iar voi să vă puteți bucura de viață. Iisus însuși a fost o încarnare și fie că L-ați răstignit sau nu, nu are nicio importanță pentru El. Deci, în primul rând, din viața lui Shri Krishna trebuie înțeleasă diferența dintre o încarnare și o ființă umană. Când a început să plouă torențial iar Indra a vrut să îi dea o lecție lui Shri Krishna, ploaia fiind atât de puternică, Shri Krishna a ridicat pur și simplu muntele Govardhan pe un deget al Său. Discipolii Lui – gopas - aveau niște bețe, așa că le-au proptit și ei pentru a susține muntele. Dar ei erau copii! Însă nu-i înțeleg pe oamenii maturi, care par maturi cel puțin, și care se comportă mai rău decât copiii! Natura ne învață tot timpul. Vedeți, acum oamenii înțeleg că au greșit ignorând instituția căsătoriei și au ajuns să se convingă de spusele lui Shri Krishna. Ce ai spus?

Sahaja Yoghin: Au greșit în ce privință?

 Shri Mataji: În privința căsătoriei, din nou. 

Sahaja Yoghin: Din nou, căsătoria! (râsete)

Shri Mataji: (despre Sahaja Yoghinul care traduce) Este ca o muletă pentru el! Și pentru mulți alții! De vină este cred tot Biserica catolică. 

Dar de ce a participat Iisus la o nuntă? Deci ar trebui să înțelegeți, că dacă El ar fi fost împotriva căsătoriei, de ce ar fi mers la o nuntă, transformând de asemenea apa în vin pentru nuntași? Dar ei se folosesc de acest incident doar fiindcă vor să bea vin! Însă chiar și în acel moment Iisus a avut mare grijă, transformând apa în suc de struguri în numai o secundă. Dar pentru a obține alcool, este necesar să-l lăsați să fermenteze. Eu însămi pot să fac acest lucru! Și ce-i cu asta? Dar nu pot să creez alcool, pentru că ar trebui să-i adaug ferment.

Deci asta este realitatea, oamenii L-au redus pe Dumnezeu sau încarnările divine la nivelul minții lor limitate și potrivit scopurilor lor egoiste. Asta deoarece considerându-vă originar păcătoși, veți spune: „Acum, ce să facem?”. „În compensație, donați o mulțime de bani”, vi se va spune. Dar Dumnezeu nu înțelege banii, deci la ce bun? Toate aceste lucruri sunt greșite, absolut greșite. Nu ați comis niciun păcat. Toate aceste lucruri, care vă sunt inoculate, nu există. Dar i-am văzut pe occidentali spunând: „Cum poate Kundalini a noastră să se ridice? Suntem păcătoși”.

Ar fi bine să renunțați la aceste condiționări! „Nimeni nu este păcătos” - a spus Shri Krishna. Desigur, El a împărțit oamenii în principal în trei categorii, dar a spus că oricine își poate primi Realizarea și poate deveni iluminat.Dacă ar fi fost convins că oamenii sunt păcătoși, n-ar fi spus asta. Acest lucru este absolut anti-Dumnezeu, anti-Christ și anti-Krishna. Iată, sunteți aici, Viraat v-a creat aducându-vă până la un anumit nivel. Acum sunteți gata să înfloriți, însă vi s-a spus deja că sunteți bolnavi din stadiul de sămânță. Deci, toată această muncă măreață a evoluției, măreața lucrare de a fi conduși către împărăția lui Dumnezeu este complet anihilată.

Prin urmare astăzi este ziua în care trebuie să vă bucurați, să fiți fericiți, dar nu sărind în mare ci păstrându-vă în interiorul bărcii care reprezintă maryadas, pentru că acum aveți creierul iluminat. Creierul vostru este acum un instrument atât de puternic încât străpunge toate cele cinci koshas (aure) din jurul vostru, toate cele cinci aure care vă înconjoară, alcătuite din cele cinci elemente. Creierul atinge acum natura subtilă a eterului, natura subtilă a Mamei Pământ, natura subtilă a tuturor elementelor.

Prin această Iluminare ați devenit subtili. Așadar, trebuie să uitați de lucrurile grosiere. Lucrurile grosiere se mișcă, urmărind tot ce este subtil, ca și cum ar fi atrase de un magnet. Spre exemplu, am avut odată în Australia, o Puja pentru Shri Ganesha. Iar hibiscusul roșu este floarea lui Shri Ganesha. În drum spre locul de Puja, am văzut hibiscuși înfloriți peste tot în jur. Așa că am spus Sahaja Yoghinilor: „Mai bine opriți mașina undeva și culegeți aceste flori pentru Puja”. Dar ei au uitat. Știți mantra: „Ya Devi sarva bhuteshu bhranti rupena samsthita” - deci iluzia s-a manifestat. Apoi dintr-odată și-au amintit: „Mamă, am uitat de flori”. „Ce drăguț că ați uitat, pentru că a făcut-o altcineva în locul vostru. De aceea ați uitat.” Când am ajuns la locul de Puja, peste tot erau coșuri pline de hibiscus roșu.

Deci, atunci când uitați, nu vă gândiți că ați uitat și că ceva este în neregulă cu voi. Nu, totul a trecut în înțelegerea voastră subtilă, care acționează într-un mod reflex, dar în șaisprezece mii de dimensiuni. Vă puteți imagina un instrument cu șaisprezece mii de fire conectate cu alte șaisprezece mii de fire și cu alte șaisprezece mii de fire, care lucrează tot timpul atât de eficient? Asta este munca lui Viraat! Și aceasta este munca unei minți iluminate. Așa că nu trebuie să vă îngrijorați de partea grosieră. Vreți un ashram - îl veți avea! Orice lucru grosier, lumesc, se va rezolva. Dar la acest stadiu, e necesar să vă amintiți că trebuie să vă puneți atenția pe acel lucru doar un minut. Doar puneți-vă atenția asupra lui – ceea ce numim bandhan - și funcționează.

Dar cel mai important lucru pe care trebuie să ni-l amintim este că suntem Sahaja Yoghini, suflete iluminate. Suntem oameni cu binecuvântări speciale, cu puteri speciale și există metode foarte simple, prin care putem controla toate aceste lucruri obișnuite. Totul se va rezolva atât de frumos, încât veți fi surprinși. Ceea ce trebuie să înțelegeți sunt puterile Sahasrarei voastre. V-am spus că cele șaisprezece puteri erau deja acolo. Deci, cele șaisprezece puteri, douăsprezece ale inimii și patru ale lui Shri Ganesha, existau deja în creierul vostru. De aceea v-ați manifestat emoțiile, ați avut relații bazate pe emoții cu alte persoane și de asemenea relații bazate pe inocență, precum și relații de căsătorie.

Toate aceste lucruri au fost clădite în interiorul vostru. Dar din cauza ideilor stupide, toate aceste sentimente naturale au fost suprimate, încât nimeni nu mai are sentimentul de soră, de copil, de frate; toate aceste idei stupide au distrus frumoasele sentimente asemeni florilor, pline de parfum, le-au distrus complet. Falsele temeri, ideile eronate, interdicțiile greșite, au distrus acea parte a creierului. (Shri Mataji preia de la Sahaja Yoghinul care traduce în franceză) Gauche (partea stângă) - corect.

Iar partea dreaptă a început să lucreze. Dacă doar partea dreaptă lucrează, atunci partea stângă este ca și cum nu ar exista, ca și cum toate valorile părții stângi nu ar exista, ci doar partea dreaptă și ce este conectat cu ea, lucrurile pe care le facem utilizând partea dreaptă. Pe deasupra, au apărut atât de multe lucruri, cum ar fi revoluția industrială, războiul și altele, astfel încât partea dreaptă a devenit partea dominantă, dezvoltându-se egoul.

Egoul vă face să vă simțiți foarte importanți iar iubirea devine egocentrică. În plus, când banii au devenit importanți, a fost ca și cum cineva deja beat este mușcat de un scorpion. Situația a devenit foarte gravă. Egoul a creat toate căile și metodele, permutațiile și combinațiile de agravare a acestei situații, de exacerbare a egoului. Acesta este cel mai periculos lucru care există în Vest.

Pentru occidentali, chiar și iubirea pentru soție este un lucru care se estimează în bani. Totul este o afacere, fie că este vorba de biserică, de mafie, de viața politică - totul se rezumă la bani. Banii devin puterea. Atunci, dacă banii sunt totul, de ce să ne preocupe castitatea, de ce să ne preocupe inocența? De ce să ne pese de artă? Orice se poate vinde este considerat artă! Orice poate aduce bani este o relație!

Deci uscăciunea completă a părții stângi a creat din nou o problemă, conducând la apariția extremelor de parte stângă. Subconștientul colectiv a fost absorbit în subconștientul vostru și apoi s-a manifestat în mintea voastră conștientă. Puteți spune că egoul a atins un asemenea nivel în creierul vostru încât a început să invadeze zona superegoului, dând naștere astfel unei personalități foarte haotice.

Deci, trebuie să vă spun un lucru: sunteți aici pentru a evolua, pentru a primi toate puterile și sunteți aici pentru a intra în împărăția lui Dumnezeu. Dar trebuie să vă dezvoltați partea stângă, cu înțelegerea purității, a relațiilor pure și să vă dezvoltați partea dreaptă, înfruntând-o, înfruntându-vă egoul „de plastic”. Când nu doriți să faceți ceva, întrebați-vă: „De ce nu fac asta de fapt?”. Iar când partea stângă absoarbe, se instalează letargia, inerția. Partea dreaptă este complet invadată, sau în totalitate dominată de entitățile puternice de pe partea stângă. Oamenii se simt tot timpul foarte obosiți, simt nevoia să consume mereu alcool, sau să ia droguri pentru a merge pe partea stângă și astfel se instalează inerția. De aceea există această problemă. Dar dacă înțelegem în mod colectiv care este problema, împreună o putem elimina. Nu disprețuind pe cineva, nu corectându-l, ci corectându-vă pe voi înșivă și nu corectându-vă liderii. Totul se va rezolva, sunt sigură.

Astăzi este o zi măreață, iar Franța îmi amintește de inerția stâncii Gibraltar! Nu am știut cum să le pun creierul în mișcare francezilor. Creierele erau ca din plastic! Ce puteai să faci cu ele? Puteți crede că în primul an am venit de trei ori aici? Am continuat să-Mi impun prezența în Franța, iar englezii chiar Mă întrebau „Mamă, de ce mergeți atât de des în Franța?” Acum, chiar și englezii pot fi comparați cu francezii! A trebuit să fiu la fel de dinamică cu ei. Și am fost! A fost o muncă care a necesitat extrem de multă răbdare și iubire, pentru a-i face să înțeleagă că sunt oameni merituoși, pierduți în sălbăticia egoului. Dar ei sunt cei care vor salva Europa, Anglia și America.

Dumnezeu să vă binecuvânteze!
