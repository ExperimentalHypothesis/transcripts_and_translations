31 dicembre 1991
Ganesha Puja
Kalwa (India) | Translation (English to Italian) - Reviewed, Translation (Hindi to English) – Draft

[Discorso in hindi]

Oggi ci siamo riuniti qui per celebrare prima il puja a Shri Ganesha e poi alla Devi.
La fede in Shri Ganesha, specialmente in Maharashtra, è molto forte. Qui infatti si trova lo swayambhu Ashta Vinayaka [otto forme di Ganesha create spontaneamente dalla Madre Terra, ndt].
Ora qualcuno potrebbe negare l’esistenza di Ganesha, e si potrebbe anche affermare che gli Ashta Vinayaka non siano swayambhu. Ma una volta ottenuta la realizzazione del Sé, quando ricevete le vibrazioni, potete chiedere: “Questo è uno swayambhu? È veramente creato dalla terra?”.
In Sahaja Yoga si sono verificati molti miracoli di Ganesha. In particolare, se guardate le mie fotografie, vi meraviglierete di come Egli abbia manifestato la sua presenza (darshan).
L’importanza di Ganesha è che Egli risiede in ogni chakra. Prima di tutto fu stabilito Ganesha. Ganesha venne al mondo per diffondere la castità, innanzitutto per rendere puro l’intero universo. La purezza è la cosa più importante. Senza purezza nulla può essere creato.
Prendiamo gli alberi: se l’ambiente circostante viene inquinato, gli alberi moriranno. Allo stesso modo, diciamo che Shri Ganesha fu stabilito per purificare l’ambiente dell’intero universo.
Al giorno d’oggi, in questa atmosfera, la gente non riesce a capire cosa sia la castità e quale sia il significato della castità.
Lo stesso Ganesha si manifestò in seguito come Gesù Cristo (Isa Masih): è questo il motivo per cui Gesù Cristo ha parlato soprattutto del significato della castità (dicendo) che persino gli occhi devono essere puri, in quanto Egli risiede nell’Agnya chakra. Persino negli occhi dovrebbe esserci purezza. Se non c’è purezza nei vostri occhi, non sarete considerati puri in alcun modo.
Ciò però non significa dire a voi stessi: “Questa cosa in noi è sbagliata, quest’altra cosa in noi è sbagliata”.
Se credete in Shri Ganesha, se celebriamo il suo puja, allora dovremmo assimilare in noi il suo carattere. La sua prima caratteristica è la castità. Ora, come possiamo conseguire questa purezza? Non può accadere semplicemente con le parole. Non è possibile riuscirci solo intimando a qualcuno di diventare puro.
Non si diventa puri nemmeno dopo essersi immersi nelle acque del Gange, niente del genere. Quindi, che cosa dovremmo fare per ottenere questa purezza? Per questo, come prima cosa, si dovrebbe risvegliare la vostra Kundalini.
Una volta avvenuto il risveglio, dovreste capire che Lei, lentamente, purificherà tutti i chakra. Ma questo è anche il lavoro di Shri Ganesha. Infatti Lui è chaitanya (vibrazioni). Nella forma delle vibrazioni, Shri Ganesha continua a purificare ogni chakra. Infine, nel Sahasrara, sapete che Shri Ganesha siede sulle ginocchia di Sadashiva.
Noi consideriamo tutte queste cose antiche, mitologiche. La verità di tutto questo può essere conseguita in Sahaja Yoga. Come prima cosa dovete ottenere la verità, la verità assoluta. Dopodiché, qualunque domanda si faccia, percepirete la risposta corretta sulle vostre dita. Capirete cos’è la verità. Una cosa non diventa falsa soltanto affermando che è falsa. Dovreste ricercare ulteriormente.
È qualcosa di molto profondo. L’opera di Shri Ganesha è molto, molto profonda. Ed Egli è l’eterno Fanciullo. La castità e l’innocenza sono in Lui, Egli è l’eterno Fanciullo. È come un bambino. Cristo ha detto: “Se volete entrare nel regno di Dio, dovete diventare come bambini”.
Significa che l’indole innocente che è nei bambini dovrebbe subentrare in noi.
Ciò però non avviene con le imposizioni o con una pratica quotidiana. Se ve lo imponete, il vostro ego aumenterà. Se dite: “Siamo peccatori, abbiamo peccato, siamo cattivi”, aumenterà il vostro super-ego. Entrambi gli aspetti sono errati.
Cosa si dovrebbe fare allora? Ciò che dovremmo fare è risvegliare come prima cosa la nostra Kundalini. Grazie al risveglio della Kundalini, si entra in una dimensione diversa. Una volta entrati in una dimensione diversa, poco a poco, lentamente, da dentro avviene la purificazione.
La Kundalini è posta in voi fin da tempi antichi e sta aspettando il momento, è in attesa del momento in cui incontrerete una persona in grado di risvegliarla.
Infatti Lei è vostra Madre ed è la vostra Madre individuale, sa tutto di voi. Proprio come vostra madre, dandovi alla luce, ha sopportato tutto il dolore del parto, allo stesso modo la Kundalini prende su di sé tutti i dolori e voi ottenete la realizzazione del Sé. Dopo aver ottenuto la realizzazione del Sé, l’unica cosa che dovete fare è stabilizzare l’unione che è avvenuta con Paramachaitanya.
Se guardiamo in tutte e quattro le direzioni, vediamo quanto sono belli i fiori, quanto è bella la creazione. Ma non ci chiediamo mai come tutto questo sia creato. Chi lo fa? Una pianta da fiore crescerà solo fino ad una certa altezza. Un albero cresce soltanto fino ad una certa altezza. Chi fa tutto questo? Se leggete Patanjali, è definita Ritambhara Pragnya. L’ha chiamata Ritambhara Pragnya.
Ma si tratta di Brahmachaitanya, si tratta di Paramachaitanya che è (un’energia) diffusa ovunque, ciò che Adi Shankaracharya ha chiamato Salilam Salilam: la brezza fresca che arriva a ondate. Nella Bibbia è anche chiamata la brezza fresca dello Spirito Santo.
In questo modo la Kundalini è stata stabilita in noi ed è in attesa del momento in cui avverrà la rinascita.
Finora ci siamo evoluti dallo stadio di ameba fino a questo stadio, siamo diventati esseri umani. Ma deve esserci uno stato superiore a questo. Se avessimo raggiunto la verità, i conflitti in atto oggigiorno non ci sarebbero. Vivremmo tutti con un’unica mente, con una sola verità.
Tutti questi conflitti si verificano perché non abbiamo raggiunto quella verità.
Fino a quando non conseguiremo la verità, non avremo raggiunto il culmine di questa evoluzione. E senza raggiungerla non potremo mai vivere in gioia, in pace e nella soddisfazione.
Tutte le problematiche presenti in voi sono per lo più causate proprio dagli esseri umani. Molto del lavoro per trasformare una persona viene svolto da Shri Ganesha. Egli lavora duramente.
Lui ha i gana, pertanto è chiamato Ganapati [capo dei gana]. Shri Ganesha serve continuamente sua Madre. Ovunque ve ne sia bisogno, Lui va subito lì e svolge il lavoro.
Ora, tutte queste cose sembrano qualcosa di divino, senza alcuna relazione con gli esseri umani.
Ma, in questo mondo, soltanto noi possiamo instaurare quel paradiso la cui gloria è stata lodata negli Shastra. Non è un compito difficile. Per questo dobbiamo essere equipaggiati e avere un puro desiderio di raggiungerlo.
Questi discorsi non sono bugie, non sono per ipnotizzare qualcuno. Questa è la verità e dobbiamo conseguirla. Noi ci inchiniamo a Shri Ganesha, ma non ci domandiamo chi Egli sia, dove risieda in noi, quale lavoro svolga e cosa dovremmo imparare da Lui.
Un’altra cosa che dobbiamo assorbire da Shri Ganesha è subuddhi, ossia la saggezza. Egli possiede così tanta saggezza e amore che, pur sapendo che commettete errori e che ci sono difetti in voi, perdona ogni cosa come un bambino piccolo.
Non riesce ad adirarsi con nessuno. Vi perdona molto. Perdona molto, fino ad un certo punto. Ma quando superate ogni limite, va in collera.
Limitarsi a credere in Lui, andare al tempio e offrire denaro... Egli non comprende il denaro. Se volete offrire qualcosa, offrite il vostro cuore.
E dovete stabilire Ganesha nel vostro cuore.
Finché Lui non entrerà nel nostro cuore, la nostra vita non diverrà pura e non otterremo le benedizioni che dobbiamo ricevere come conseguenza della purezza.
Oltre a questo, Shri Ganesha ha anche il potere di uccidere le persone malvagie. Se qualcuno vi dà fastidio, Egli sarà attorno a voi.
Molti miracoli si sono verificati in Sahaja Yoga. La gente ha notato come qualsiasi problematica avesse sia stata risolta. Anche questa è opera di Shri Ganesha. Egli svolge il lavoro in modo tale che non comprendiamo come sia stato fatto. Non rimane alcun difetto.
Quando Shri Ganesha, che è così potente, è con noi, di cosa dobbiamo aver paura? Che cosa c’è da temere? Noi dobbiamo semplicemente accettare Ganesha e stabilirlo dentro di noi.
Questo non avviene con le prediche. Quando fate l’esperienza, quando avviene il risveglio, comprenderete l’importanza di Shri Ganesha.
Tutti i (sahaja yogi) stranieri qui presenti non avevano neppure mai sentito pronunciare la sillaba iniziale “Ga” di Shri Ganesha. Neppure lo conoscevano. Nonostante ciò (ora) venerano sempre Shri Ganesha poiché, adorandolo, ne hanno tratto molti benefici.
Anche voi, che siete venuti qui oggi, possiate tutti conseguire la vostra realizzazione del Sé e Shri Ganesha, il cui puja verrà eseguito oggi.

[Discorso in inglese]

Ho parlato loro di Shri Ganesha e di quanto sia importante adorare Shri Ganesha.
Ora sapete attraverso fotografie e altro che Egli è una Deità vivente e risiede nel Muladhara.
Lui è in effetti il rettore di tutte le Università, direi, nel senso che è presente in tutti i chakra.
Senza di Lui nulla può funzionare, poiché è Colui che è santità.
Ovunque la Kundalini si diriga, è Lui che riversa la santità, e il potere purificatore di Shri Ganesha purifica i vostri chakra.
Pertanto è molto importante comprendere la virtù di Shri Ganesha, come agisca nei vostri chakra e come vi aiuti. Noi possiamo adorarlo, possiamo cantare le sue lodi e tutto il resto, però dovremmo anche pensare alle qualità che abbiamo ricevuto da Lui: grande castità, grande purezza ed anche saggezza. Dobbiamo comprendere che la nostra saggezza non è qualcosa che possa essere inculcato. Non può essere qualcosa che si possa manovrare. È qualcosa di davvero innato e proviene dalla nostra maturità.
E questa maturità può subentrare solo attraverso la giusta attenzione alla vostra Kundalini, connettendo la vostra Kundalini con l’Energia onnipervadente. Ciò deve essere realizzato mediante una meditazione regolare. Non è un rituale, ma andrebbe fatta ogni volta che lo desideriate e, dopo un po’ di tempo, scoprirete di essere sempre in meditazione. Non dovrete nemmeno (sedervi a) meditare, ma sarete in meditazione.
Il suo stile è così grandioso che non ci sono parole per descriverlo. Ma l’unica cosa che vorrei dire è che Egli è un bambino piccolo. È l’eterno Fanciullo ed è (questa qualità di) eterno Fanciullo a conferirgli l’innocenza di un bambino.
Noi non possiamo imporci di essere innocenti, perché siamo cresciuti e abbiamo imparato molte cose subdole. Ma quando la Kundalini inizia a salire e a benedire i nostri chakra, automaticamente iniziamo a sentire che la nostra innocenza è tornata. Ora abbiamo un cuore innocente, una mente innocente e un amore innocente. Questa semplice personalità innocente è il segno di un buon sahaja yogi.
E poi (un sahaja yogi) sa anche per certo, attraverso la sua esperienza, di essere accudito dai gana di Shri Ganesha, che vi troviate in Russia, in Inghilterra o in India. Essi sono ovunque.
E voi avete fatto esperienza di come (i gana) vi osservino, vi guidino e vi aiutino; e sapete in quanti abbiano scritto delle loro esperienze, al punto che non riusciremmo nemmeno a raccoglierle in un solo libro.
Tutti questi gana sono presenti e sono molto gentili e amabili. Ma, a parte questo, essi vi stanno anche osservando. Guardano com’è il vostro comportamento.
Se cercate di approfittare di Sahaja Yoga in qualche modo, potreste essere puniti, potrebbe rivoltarvisi contro. Vi ho avvertito molte volte di non sfruttare Sahaja Yoga a vostro vantaggio. È per il vantaggio degli altri e non per il vostro vantaggio.
Voi avete già ricevuto la vostra realizzazione. Ma non dovrebbe assolutamente esserci sfruttamento. Al contrario, il modo migliore per conoscere Sahaja Yoga è gioirne. Fino ad ora abbiamo avuto alcune brutte esperienze, ma veramente poche.
Sorprendentemente, persone che non avevano mai nemmeno sentito pronunciare la prima sillaba “Ga” di Ganapati (i sahaja yogi stranieri, occidentali, ndt), sono diventati bhakta molto devoti di Shri Ganesha ed hanno compreso l’importanza dell’innocenza e della purezza.
Oggi sono piuttosto triste perché adesso tutti i sahaja yogi stanno tornando nei loro Paesi. E auguro loro di portare con sé questa purezza di Shri Ganesha, che è assolutamente necessaria nei vostri Paesi e deve essere diffusa molto ampiamente. Dovete soltanto desiderarlo e si diffonderà.
Sono sicura che le cose cambieranno molto presto e andrà tutto molto meglio, molto meglio.
Inoltre, sono anche certa che vi siano molte persone che riflettono e ricercano la verità, e cercano anche questa purezza.
Quindi, l’unica cosa che dovete fare è scoprire quali sono quelle persone che si stanno sforzando di ricercare la verità. Cercate di trovarle. È molto facile scoprirle. E anche dopo averle trovate, non discutete con loro, ma date loro la realizzazione.
Fate sì che sentano le vibrazioni e allora le cose andranno meglio. Ci sono molte, molte finzioni in questo mondo. Molte cose sono piene di falsità, non importa. Tutte queste menzogne possono essere facilmente spazzate via dalla verità, dalla luce della verità.
Quindi, oggi il tempio di Shri Ganesha è qui, perciò prima eseguiremo l’adorazione di Shri Ganesha e poi venereremo la Devi. Spero che reciterete tutto l’Atharva Shirsha e il resto.

Che Dio vi benedica tutti.

Spero che abbiate gioito intensamente del Tour ed ora state ripartendo con vibrazioni bellissime. Portatele nei vostri Paesi e trasmettete il mio amore a tutti i sahaja yogi che non sono venuti.

Che Dio vi benedica tutti.