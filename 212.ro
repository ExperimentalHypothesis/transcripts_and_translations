Sahasrara Puja. Cabella Ligure (Italy), May 8 1994.

 Astăzi se sărbătoresc, în mod excepţional, Ziua Mamei în multe ţări şi ziua Sahasrarei pentru sahaja yoghini. Cred că aceasta este ziua cea mai importantă din istoria evoluţiei umane, pentru că celelalte evenimente, încarnări, precum şi încercările făcute la nivel spiritual n-au dat niciun rezultat. Dimpotrivă, ele au fost închistate într-un fel de cocon închis ermetic, fără vreo ieşire, de pereţii căruia se lovesc permanent; astfel se creează probleme din ceva foarte auspicios, de o frumuseţe spirituală absolută. Nu pot fi învinuite încarnările în numele cărora s-au format religiile. Iar acest cocon este Mahamaya, aşa cred. Coconul este de fapt ignoranţa. Putem spune că nu acea Maya, nu Mahamaya l-a creat. El s-a format din ignoranţa fundamentală a fiinţelor umane şi din falsele lor identificări. Firea omenească este în aşa fel încât se identifică uşor cu neadevărul. Oamenilor le vine foarte greu să facă vreun compromis în favoarea a ceva ce ţine de adevăr. Însă problema cu adevărul e că nu permite compromisuri. Aşa că toate felurile de ignoranţă, toate felurile de falsitate, toate felurile de forţe distrugătoare se unesc, într-un fel sau altul, pentru a atrage mintea omenească. Probabil egoul este cel care-l atrage pe om către aceste lucruri, fiindcă ele toate îi flatează egoul. Aşa stând lucrurile, centrul cel mai greu de traversat este Agnya. Acest centru este cel care vă duce fie pe stânga, fie pe dreapta, dacă încercaţi să-l forţaţi prea mult. Astfel cădem în plasa ignoranţei de care se ocupă Mahamaya. Se spune că atunci când Zeiţa apare la nivelul Sahasrarei, ea este Mahamaya. După cum e lumea de azi, e posibil să fie altfel, să vină altfel pe acest pământ? Orice alt tip de încarnare ar fi avut mari probleme, pentru că oamenii au cel mai mare ego în Kali Yuga, cel mai mare. 

 Astfel că, fiind de-a dreptul proşti, sunt în stare să facă rău unei personalităţi divine orice rău, orice fel de violenţă. Este cu neputinţă să supravieţuieşti în această lume sub orice altă formă decât ca Mahamaya. Dar asta se răsfrânge şi asupra celor care caută. Are multe aspecte. Prin unul dintre aspecte vă acoperă Sahasrara: aşa sunt testaţi căutătorii. Dacă vă sunt mai dragi indivizii ciudaţi, cei care se îmbracă bizar, care fac demonstraţii ciudate cum fac şi mulţi falşi guru sau ceva absurd ori foarte vulgar toate acestea atrag atenţia fiinţelor umane datorită Mahamayei, sau putem spune că e Mahamaya care judecă persoana respectivă. Mahamaya e ca o oglindă. Vă vedeţi în oglindă aşa cum sunteţi. Nu e de vină oglinda. Dacă arătaţi ca o maimuţă, arătaţi ca o maimuţă. Dacă arătaţi ca o regină, arătaţi ca o regină. Ea nu are nici puterea şi nici intenţia de a vă da idei greşite sau de a vă transmite ceva eronat. Oricare ar fi adevărul îl vedeţi acolo. Aşa că, într-un fel, e greşit să spui că Mahamaya e cea care ne induce în eroare. Dimpotrivă, când vă uitaţi în oglindă, vă vedeţi exact cum sunteţi. Să zicem că sunteţi un om foarte crud în oglindă va apărea o figură nemiloasă. Problema apare când Mahamaya intră în acţiune atunci nu vă mai puteţi vedea imaginea. Vă întoarceţi cu capul în altă parte, nu vreţi să vedeţi, nu vreţi să ştiţi. Vă uitaţi în oglindă, vedeţi ceva oribil, întoarceţi capul şi negaţi adevărul: „Cum să fiu eu aşa? Nu sunt aşa! Sunt foarte bine, n-am nicio problemă! N-am făcut nimic rău! Sunt bine din toate punctele de vedere!”

  Apoi cel de-al treilea aspect al Mahamayei este că sunteţi din nou atraşi către ea, în sensul că priviţi din nou oglinda. Priviţi oglinda iar şi iar, şi în aceeaşi oglindă vedeţi întreaga lume. Drept urmare, sunteţi cuprinşi de sentimentul: „Oare ce fac? Cine sunt? Ce este această lume? Unde m-am născut?” Şi aşa începe căutarea voastră. Nu vă simţiţi mulţumiţi cu asta aşa că Mahamaya vă dă un foarte mare ajutor. Sunt oameni care vin la mine prima dată; când mă văd că iau paharul aşa, îşi spun: „Cum să fie deosebită? Uite că are nevoie de apă!” Sau dacă beau, să zicem, coca-cola, cum faceţi cu toţii, îşi spun: „Vai, cum să bea coca-cola? N-ar trebui să se atingă de nimic de acest fel, ar trebui să bea numai nectar!” 

 Un alt aspect al Mahamayei este că să spunem că oamenii vin să mă vadă unii încep să tremure aşa şi se gândesc: „Avem o energie deosebită şi de aceea se întâmplă aşa”. Li s-a întâmplat multora, dar au rămas cu o impresie greşită, fiindcă asta a fost propria lor reacţie. O reacţie de genul: „Ehei, am fost acolo, am captat toată energia, tremuram din toate încheieturile deci suntem ceva extraordinar.” O asemenea experienţă le măreşte şi mai mult egoul. Sau, dimpotrivă, îi văd pe alţii tremurând s-a mai întâmplat şi-i întreabă: „Voi cine sunteţi?” „Suntem bolnavi psihic declaraţi, de la spitalul cutare...” Atunci, făcând legătura, încep să se întrebe: „Doamne, oare şi noi suntem nebuni sau ce? De ce tremurăm? N-ar trebui să tremurăm. Dacă aceştia sunt bolnavi psihic declaraţi şi tremură, iar noi tremurăm la fel...” Atunci încep, făcând legătura, să pună lucrurile cap la cap. Pe de-o parte e un nebun, bolnav psihic declarat, care tremură; pe de altă parte şi tu tremuri la fel; deci cu siguranţă ai şi tu o problemă. Înţelegerea prin corelaţie vă ajută să mergeţi în spatele cortinei pe care aţi tras-o, nevrând să priviţi adevărul în faţă.

  Dacă treceţi prin ceva similar cu alţii, începeţi să înţelegeţi prin corelaţie. Aşa cum aţi văzut ieri la spectacol: în comparaţie cu ceilalţi oameni noi suntem cu adevărat sănătoşi la cap, înţelepţi, cu bun-simţ, maturi. Când vedeţi, prin corelaţie cu ceilalţi, că v-aţi înălţat, atunci începeţi să vă stabilizaţi în Sahaja Yoga. Mahamaya este foarte importantă. Fără ea nu v-aţi putea afla în faţa mea, n-aţi putea sta aici, nu mi-aţi putea vorbi, nu v-aţi putea urca în aceeaşi maşină cu mine şi nici n-aţi putea să mă duceţi cu maşina. Totul ar fi imposibil. Eu aş fi undeva în aer, voi aţi fi toţi acolo şi ar fi o mare bătaie de cap. N-aş fi... eu n-am nevoie să călătoresc cu trenul, n-am nevoie să călătoresc cu maşina, pot, pur şi simplu să dispar – ce să fac cu ele?! N-am nevoie să apar în faţa voastră, pot fi aici în Nirakar, fără formă dar cum să comunicăm? Cum să stabilim o relaţie? Pentru asta, trebuie să vii în formă de Mahamaya, aşa încât să dispară teama, să dispară distanţa; încât oamenii să se poată apropia şi înţelege. Căci, dacă această cunoaştere trebuie dată, dacă Realizarea Sinelui trebuie dată oamenii trebuie măcar să poată sta în faţa Mahamayei. Altminteri, dacă ar fugi cu toţii, ce rost ar mai avea? 

 Deci s-a creat această personalitate umană, extrem de umană, pentru Sahasrara. Ea vine ca Mahamaya. Sahasrara este cea mai puternică chakră, deoarece combină cele şapte chakre şi multe altele. Cu Sahasrara puteţi face orice. Puteţi controla soarele, puteţi controla luna, puteţi controla pământul, puteţi controla vremea, totul. Dar prin Mahamaya totul are loc foarte natural, foarte firesc, şi aşa trebuie să fie în mod obişnuit. De exemplu, cineva spune: „Mamă, întreaga atmosferă abundă de problemele ecologice. De ce n-o curăţaţi?” Dacă aş curăţa-o, oamenii ar continua să producă. E problema fiinţelor umane şi dacă aş rezolva-o eu, ar lua-o de bună. Oamenii trebuie să se confrunte cu aceste probleme, să-şi schimbe obiceiurile; trebuie să înţeleagă că pe ei se distrug, că se autodistrug. Altfel, dacă e cineva care să cureţe totul, nu se vor schimba niciodată. De asemenea, se pot face o mulţime de lucruri în mod miraculos. Cineva ar putea să întrebe: „Mamă, dacă tot rezolvaţi problemele sahaja yoghinilor, de ce nu rezolvaţi problemele celorlalţi?” Nu. Munca mea nu se sfârşeşte odată cu rezolvarea problemelor oamenilor şi nici nu urmăresc asta. Ci să-i înzestrez pe oameni cu capacitatea de a-şi rezolva singuri problemele asta trebuie să fac.

  Aşa cum am mai spus, trebuie să fiţi propriul vostru doctor, trebuie să fiţi propriul guru. Fără Mahamaya n-aţi putea face asta, fiindcă ea ştie cât de departe poate merge în a corecta şi a controla; pentru că fiinţele umane, în mare, îşi au libertatea lor. Sahaja yoghinii n-au acel gen de libertate prostească, ci libertatea Spiritului. Deci a le rezolva problemele este foarte bine, pentru că trebuie să aibă din ce în ce mai multă libertate. Însă ce rost are să oferi libertate celorlalţi oameni, care continuă mereu la fel, fără să-şi dea seama cât rău fac lumii întregi? Aşa că aceştia trebuie să vină la Sahaja Yoga şi pentru asta există o Mahamaya Swarupa.

  Dacă aş fi venit ca Maica Domnului, ca Radha sau ceva similar, probabil că s-ar fi adunat aici toată lumea să cânte frumos imnuri şi aşa mai departe. Dar nu ăsta e rostul. Acum trebuie să vă maturizaţi, trebuie să fiţi cineva, trebuie să creşteţi şi pentru asta e important ca, întâi de toate, să veniţi la Sahaja Yoga. Apoi trebuie să creşteţi în Sahaja Yoga, altminteri această Mahamaya va continua să acţioneze şi să vă joace renghiuri. Iau apă din nou. Unii au întrebat odată: „De ce uneori ea are nevoie de apă? Ar trebui să trăiască, într-un fel, cu aer!...” E un mare joc. Sahasrara, după cum ştiţi, este zona lui Virata, Virat şi Viratangana. Virata este Vishnu, care a devenit Rama, după care a devenit Krishna şi apoi Virat. Aşa că ea este Leela, iar el este Leeladhara e un joc. Pentru ca jocul să fie reuşit, trebuie să iei forma de Mahamaya. Dar se creează şi multe breşe câteodată. Oamenii pot descoperi lucrurile foarte uşor. Unul dintre ele este Paramchaitanya. Această Paramchaitanya intră în acţiune şi mă deconspiră în fotografii, mă dă în vileag în tot felul de modalităţi incredibile, aşa cum nu s-a mai întâmplat niciodată în trecut. Chiar şi eu mă minunez de fiecare dată de modurile în care alege să mă deconspire.

  Când am fost la Brisbane în acest an, s-a făcut fotografia unui curcubeu, afară, lângă ashram şi ceea ce a apărut pe cer este extraordinar. Fotografia va ajunge şi aici. A apărut o imagine care mi-a plăcut întotdeauna a Mamei cu pruncul, Madona cu pruncul pe cer acea imagine. Vă vine să credeţi?! Cum a ştiut că-mi place pictura aceea atât de mult? Şi era pe cer! Deci Paramchaitanya încearcă s-o deconspire pe această Mahamaya Swarupa, tocmai ca să vă facă să înţelegeţi ce este Mahamaya. Încearcă să se exprime pe sine. Sub nicio formă nu i-am spus eu şi nu i-am cerut Paramchaitanyei să facă aceste lucruri, dar le face. Pentru că ea consideră că nici acum cei care-o urmează pe Mama nu sunt la nivelul la care ar trebui să fie.

  Unii dintre ei fac nişte greşeli îngrozitoare surprinzător până unde pot merge, nu pot înţelege! Deşi au venit la Sahaja Yoga, deşi au văzut toate fotografiile mele, după toate acestea, încă mai pot duce prostia dincolo de orice limită. Este o realitate. Deci se continuă aşa. Nu ştiu cât de departe va merge Paramchaitanya cu aceste manifestări spontane, dar asta arată clar că vrea să vă stabilizaţi perfect în credinţa voastră, o credinţă care nu e oarbă. Dar majoritatea acestor imagini, fotografii pot fi puse la îndoială. Orice intelectual poate găsi căi şi metode prin care să le pună la îndoială şi să spună: „Probabil e contrafăcută de voi!”. Dar, ca sahaja yoghini, ştiţi că n-am făcut nimic de genul ăsta, ci pur şi simplu aşa a ieşit. Aşadar care e scopul? Nu le arătăm celor din afară, ci numai sahaja yoghinilor. Deci care e scopul? Să-i facă pe sahaja yoghini să înţeleagă că de-acum trebuie să crească. Această creştere trebuie să se facă în două direcţii. Una sunteţi voi înşivă: „Cât timp mă gândesc la Sahaja Yoga şi cât timp mă gândesc la viaţa mea personală, şcoală, afacere, obligaţii, serviciu, familie?” Este important, deoarece creierul trebuie să gândească, iar acolo se află Virata. Aşa că, la nivelul Sahasrarei, câtă energie folosim pentru a ne gândi la Sahaja Yoga? Cum putem răspândi Sahaja Yoga? Ce-ar fi de făcut? Cum ar trebui să procedăm? În ce măsură ar trebui să contribui şi cum? Cum aş putea s-o aduc în viaţa mea de fiecare zi? Cum privesc totul, văd influenţa Sahaj acţionând? Ce este cultura Sahaj? Fac eu parte din cultura Sahaj? Cât de mult mă influenţează alte culturi, moda sau alte lucruri? Ce am de câştigat dacă-mi cultiv capacitatea mentală în spirit sahaj? De exemplu, cineva care are personalitate sahaj vede sahaj în orice, fie flori, fie covoare, lumini, statui, medalioane, în orice vede sahaj. Cum? Să luăm aceşti stâlpi de susţinere stau înclinaţi într-un anumit unghi. Imaginaţi-vă! Pentru a folosi la susţinere, trebuie să-i înclinaţi într-o parte. Noi ce facem în sahaj? Trebuie să ne aplecăm înspre Divinitate. 

 Vedeţi, aşa toate ideile încep să se mişte spre sahaj. Toată gândirea este sahaj. Am văzut şi în viaţa conjugală, între soţ şi soţie. Dacă amândoi sunt sahaj, vorbesc tot timpul despre sahaj, nu discuţii frivole, nu discuţii inutile, ci numai despre sahaj: cum să fii sahaj ca soţ şi soţie, cum trebuie să fie relaţia asta-i cel mai interesant în a fi sahaj. Astfel, indiferent ce faceţi, gândiţi în mod sahaj. Apoi, aveţi capacitatea de a vă judeca pe voi înşivă în această Mahamaya. Cât de mult vă interesează cu adevărat să vă gândiţi la sahaj? Dar grijile voastre se reduc la: „Câţi bani voi câştiga din asta? Cum o să mă ajute în afaceri? Câtă plăcere pot obţine? Câte probleme de sănătate pot rezolva?” Toate aceste beneficii sunt nimic în comparaţie cu maturitatea voastră în Sahaja Yoga. Însă mintea preia controlul. Începe să gândească şi să gândească şi să hoinărească printre diverse teme: poate soţia voastră, copiii voştri, casa voastră, una, alta... Însă, dacă gândiţi în mod sahaj, vă spuneţi: „Ar trebui să fac ceva ca să fie şi copiii mei sahaj. Ar trebui să fac o casă care să fie de folos pentru sahaj. Ar trebui să mă comport în aşa fel, încât să fiu sahaj.” Maturitatea din voi ar trebui să crească în aşa fel încât s-o puteţi simţi. Mai întâi este pacea. Când cineva nu are pace, mintea îi e ca un pendul. Nu poate gândi corect, nu poate percepe corect, nu poate înţelege corect. Îi spui ceva, el înţelege altceva.

  Întreaga lume de azi e instabilă întreaga lume. În lumea politică de aici, acest nou partid a făcut praf celălalt partid; acum urmează să fie făcuţi ei praf. Totul merge pe dos. Şi asta e tot prin Mahamaya. Trebuie să recunoaştem că lumea este într-un mare haos. Nu e război, nici măcar război rece, ci un fel de luptă ciudată, care, vedeţi voi, nu se poate descrie în cuvinte. Ce spuneţi de ceea ce se petrece acum în Italia? Ce spuneţi de ce se întâmplă în Bosnia sau în orice alt loc unde apar probleme stupide, iar oamenii se omoară între ei, nu există pace, nu există sentimentul de siguranţă? Ceea ce se întâmplă în lume, vedeţi, dacă deschideţi un ziar azi am primit un ziar englezesc, n-am putut să-l citesc! Atâtea femei violate, atâţia bărbaţi ucişi asta se întâmplă; pe plan individual e la fel: un preşedinte să facă atâtea prostii... Vreau să spun că tot ce vedeţi că se întâmplă acum e absurd. Când eram de vârsta voastră, nu auzeam niciodată de aşa ceva. Oamenii aveau demnitate şi bun-simţ. Însă, între timp lumea a decăzut; oamenii nu mai au pace în mintea lor, ca să vadă ce fac, unde se află, ce responsabilitate au. Se spun lucruri îngrozitoare. Mass-media e preocupată de toate lucrurile oribile. N-a mai fost niciodată aşa. Citeam în ziare articole frumoase despre subiecte de calitate. Însă astăzi lucrurile stau cu totul altfel.

 
 Pe de altă parte, lumea este foarte materialistă, extrem de materialistă: se vinde una, se vinde alta, se vinde cutare lucru, se vând fiinţele umane. Se răpesc copii, se răpesc femei, se vînd copiii, se vând femeile se întâmplă de toate. Se vinde Dumnezeu, se vinde spiritualitatea, se vinde nu ştiu ce-aş mai putea spune, chiar şi propriii copii. Atât de pervertită e lumea în care trăim azi. De aceea e nevoie de Mahamaya să vă arate că trebuie să plătiţi cu vârf şi-ndesat pentru tot ce faceţi, şi asta în timpul acestei vieţi. De pildă, un individ năbădăios, distructiv, care bea, fumează, umblă cu femei şi aşa mai departe în doi ani e o ruină. Aşa că răsplata îl ajunge imediat. Orice ar fi făcut iese la iveală. Altul, care îşi spune: „Ce-i rău în asta? Ce-i rău în asta?” şi face numai rele, se îmbolnăveşte de SIDA sau alte boli incurabile. Noi numim asta Roka Devi, adică „plată cu banii jos”, „plată cu banii jos; zeiţa care plăteşte cu bani gheaţă”. „Asta faci? Foarte bine atunci asta ai! Ai făcut asta? Foarte bine petrecere frumoasă!” Aşa se întâmplă. Această Mahamaya este în mod special foarte activă acum. Câteodată mă înspăimântă prin felul în care-i pedepseşte pe oameni, e puţin cam mult. Dar aşa e! Dacă circulaţi cu viteză, spunându-vă: „Să simt caii putere!” gata, s-a terminat! Veţi sfârşi şchiop de-un picior sau cu o mână ruptă. Aşa că legile legile divine sunt în acţiune prin Mahamaya.

  Înainte lucrurile nu se petreceau aşa de rapid ca acum. De exemplu, un preşedinte al Americii, adică o poziţie atât de înaltă imaginaţi-vă să fie contestat de un vagabond de pe stradă. Cum se poate aşa ceva? Înainte nimeni n-ar fi putut face aşa ceva. Dar Mahamaya îşi foloseşte acum tot liberul-arbitru pentru a testa liberul-arbitru al oamenilor. Aşa-zisa libertate, de care încercăm să ne bucurăm, se apropie de sfârşit. Oamenii încep să se întrebe: „Ce se întâmplă?” – oameni importanţi, înţelegeţi... Era un boxer foarte cunoscut, lumea se dădea în vânt după el acum e la închisoare. Altul, pilot de Grand Prix am fost întotdeauna împotriva acestor curse a murit pe neaşteptate. Acum oamenii „E un erou” şi aşa mai departe, dar nimeni nu mai vrea să participe la aceste curse. Foarte bine, un erou e de-ajuns! „Nu pot, domnule, nu intru în cursa de Grand Prix!” A fost suficient. S-a creat un erou, dar şi teama de a mai face acest gen de prostii. Apoi se apucă unii de... cum se numeşte? schi. Acum a murit cineva şi la schi, iar altul a rămas şchiop. Cred că şi în familia regală s-a întâmplat ceva, aşa că acum din Anglia se mai duce foarte puţină lume la schi. Acum doar elveţienii mai au nevoie de o lecţie, cred. Întotdeauna e ceva, trebuie doar să priviţi cu luare-aminte.

  Astăzi citiţi despre unul că e plin de sine, mâine aflaţi că e la închisoare, vedeţi? Foarte surprinzător, era un ministru italian care vroia să mă cunoască, dar am spus: „Oh, Doamne, nu vreau să-l întâlnesc!” Avea un trecut foarte urât. Acum este deja la închisoare, aşa că nu-l mai pot întâlni. Ei cad în propriile lor capcane. Această capcană este Mahamaya. Ea creează din ceea ce-i furnizaţi voi din ceea ce-i furnizaţi voi, pentru că nu vreţi să vă priviţi în faţă, nu vreţi să ştiţi adevărul, vreţi să fugiţi de adevăr. Deci acesta este aspectul Mahamayei: trebuie să vă priviţi în faţă imediat. Câte lucruri s-au întâmplat? Gândiţi-vă la asta! Toţi aceşti moguli au ajuns la închisoare. Oameni foarte cunoscuţi, de pildă traficanţi de droguri, oameni importanţi şi bogaţi sunt la închisoare. Se tot întâmplă astfel de lucruri. De ce? Pentru că Mahamaya vrea să dea o lecţie. O lecţie dată unuia zdruncină pe puţin încă o mie, fiindcă cel în cauză pricepe mesajul când e pus în faţa morţii sau ce i se întâmplă. Poate că acela nu s-a învăţat minte, a murit înainte de a învăţa; dar învaţă ceilalţi. Veştile circulă. Aşa că mass-media, care ne oferă de obicei numai veşti proaste, nici nu ştie ce mult bine face într-un fel, datorită Mahamayei. E bine să ştiţi că multe din lucrurile de care vorbim noi, cum ar fi fumatul, de pildă, sunt pe cale de dispariţie. Şi consumul de alcool va înceta. Ce a făcut Sahaj? Nimic. Este iarăşi Mahamaya! 

 Oamenii se îmbolnăvesc de cancer. Doctorii au priceput acum, după ce atâţia s-au îmbolnăvit de cancer, şi le cer oamenilor: „Nu mai fumaţi, că vă îmbolnăviţi de cancer.” Aşadar Mahamaya creează un fel de aş spune incident. Un singur incident este de ajuns ca oamenii să devină foarte precauţi. Mai mult, lumea de astăzi este cuprinsă de panică, de nesiguranţă. Afli dintr-odată că laptele de la vaci e otrăvit, sau se întâmplă altceva, apele sunt poluate. Apoi, dintr-odată afli că acele de seringă sunt infectate. Aşa că toată lumea e agitată şi fiecare se gândeşte cum să-şi salveze viaţa; prin urmare, încep să fie preocupaţi de asta. Însă dacă veniţi la Sahaj, niciunul dintre aceste lucruri nu vă poate tulbura, pentru că toate acestea sunt un aspect din Mahamaya prin care ea vă protejează. Vă protejează. Nimeni nu poate distruge un sahaja yoghin, decât dacă vrea chiar el să fie distrus. Ţine de dorinţa lui. Nimeni nu-l poate atinge. Iar când e vorba de miracolele care s-au întâmplat... De pildă, zilele trecute, un băiat din Australia, nou sahaja yoghin, mergea cu motocicleta, cu mare viteză. Dintr-odată au apărut două camioane din ambele sensuri şi l-au izbit. Însă în loc să fie lovit, el a fost împins ca o minge în afară şi a căzut pe partea opusă. N-avea nimic, s-a ridicat în picioare şi toţi au rămas înmărmuriţi. Motocicleta era făcută praf, nu rămăsese nicio bucată întreagă, dar el era perfect teafăr. Nimeni nu înţelegea cum s-a salvat tânărul acesta. 
 Şi sunt atât de multe, atât de multe întâmplări din acestea, care arată cum îi ocroteşte Mahamaya pe sahaja yoghini: ocrotire, plină de grijă. Şi în vise ocroteşte. Este uimitor cum oamenii află în vis ce medicamente le trebuie, cum să obţină tratamentul optim, cum înţeleg ce primejdii îi pândesc; în vis li se spune cum sunt ceilalţi oameni, cum se comportă. Nu trebuie să ştiţi astea cu mintea conştientă, ci în starea foarte profundă de sushupti, prin vise, ştiţi ce e bine pentru voi şi ce nu. Într-un fel sau altul, sahaja yoghinii ştiu. Iar această cunoaştere, pe care o putem numi intuitivă, vine de la Mahamaya. Ea este cea care vă dă această cunoaştere intuitivă despre ce e de făcut, cum trebuie procedat, ca să ieşiţi din încurcături. Şi aşa e! Fie că vă descurcaţi, fie că nu, ieşiţi din încurcătură. Sunt atât de multe exemple în această privinţă, o mie şi unu! Am să vă spun unul din ele, care mi-a venit acum în minte.

  Era în Australia un sahaja yoghin foarte, foarte bun; un sahaja yoghin foarte bun, foarte instruit, dar om simplu. Altul, un individ oribil, i-a spus că ar fi bine să cumpere un anumit teren, un anumit loc numit „Lilydale”, pe motiv că: „Putem începe Sahaja Yoga acolo, putem face una şi alta”. Aşa că primul şi-a investit în asta toate economiile, ca să poată demara totul. Iar banca i-a răspuns că îi dă creditul. Însă, în raportul către bancă, el scrisese că: „Deţinem proprietăţi ale Sahaja Yoga, plus proprietăţile mele, şi garantăm cu ele în caz de imposibilitate de plată”. Când am văzut asta mi-am spus: „E prea de tot”. Aşa că m-am consultat cu avocatul şi el mi-a spus că e mai bine să fac un anunţ public. Astfel nimeni nu vă poate lua terenul sau altceva sau proprietatea, însă veţi avea cu siguranţă un proces care va dura ani de zile. Prin urmare, cel mai bine e să faceţi publică o declaraţie cum că nici dvs, nici Sahaja Yoga nu aveţi nicio legătură cu Lilydale. Domnul acesta s-a supărat foarte tare, pentru că banca nu i-a mai putut acorda banii, iar cei care vindeau terenul l-au dat în judecată. Era deja falit, nu ştia ce să facă, era într-o mare încurcătură. I-am spus: „Nu-ţi face griji, eşti sub protecţia mea!” Veţi fi uimiţi; lumea se temea că ar putea fi arestat, sau că îi va fi scoasă la licitaţie Dumnezeu ştie ce casă şi aşa mai departe. Din contră, a apărut un cumpărător pentru Lilydale şi el oferea o sumă mult mai mare decât preţul iniţial. Aşa că a obţinut un preţ mai mare şi a putut vinde.

  Dar trebuie să aveţi răbdare, trebuie să aveţi credinţă şi curaj. Mi-a spus: „Mamă, ştiu că nimeni nu mă poate distruge.” Şi aşa prin protecţia Mahamayei, primul dintre aspectele ei, urma ca prin acest om să fie dat în vileag sahaja yoghinul cel rău. Foarte mulţi îl susţineau, era un bun orator, una, alta; şi au căzut toţi odată. Aşa că funcţionează şi la nivel colectiv. E cineva care vrea să le facă probleme sahaja yoghinilor. Bun! Mahamaya îi permite până la un punct; apoi acţionează pe neaşteptate, încât toată lumea rămâne surprinsă. Sahaja yoghinii se miră cum a ajuns omul în halul ăsta. Această Mahamaya este întotdeauna precum sariul meu, cum se spune vă protejează. E frumoasă, e foarte bună, plină de grijă şi compasiune, afectuoasă; vă conduce cu delicateţe. Şi e foarte, foarte furioasă şi-i ucide pe cei care încearcă să distrugă munca lui Dumnezeu, cum ar fi rakshasas şi diavolii; iar pe voi vă menţine curaţi, departe de aceste mâini murdare.

  Un alt aspect foarte bun al Mahamayei este acela că vă transformă. Pentru fiinţele umane totul se află în creier. Dacă eşti escroc, în creier eşti escroc. Dacă îi urăşti pe ceilalţi, toată ura se află în creier. Dacă eşti dependent de ceva, dependenţa e în creier. Există în cap un sistem foarte complicat de condiţionări. Aşa că Sahasrara este, fără îndoială, foarte importantă; dar puterea lui Virata şi Viratangana poate fi eficientă numai dacă există Mahamaya rupa. În felul ei delicat, ea desface şi înlătură toate condiţionările care vă urâţesc, care vă fac oribili, vă fac irascibili, vă transformă în ne-sahaja yoghini. Ea este cea care, precum Mama Pământ, vă oferă cu adevărat tot ce are, ca să vă facă într-adevăr bucuroşi, fericiţi, să vă bucuraţi de nirananda nimic altceva decât ananda, nimic altceva decât bucurie. Şi asta este Sahasrara. Însă totul e posibil când brahmarandhra vă e deschisă; altfel nu puteţi percepe subtilitatea iubirii divine, a compasiunii, a curgerii nesecate care este Mahamaya. V-am spus ce este ea, privită din exterior. Dar când priviţi din interior, când pătrundeţi în interiorul ei prin brahmarandhra, Mahamaya care după cum ştiţi e o încarnare a acestei Puteri Atotpătrunzătoare, devine cu totul altceva. Pe de o parte, încearcă să vă dea lecţii, încearcă să distrugă ceea ce e rău, tot ce e periculos, tot ce e distructiv; iar pe de altă parte, vă iubeşte, vă ocroteşte şi vă călăuzeşte foarte delicat. Iubirea ei nu aşteaptă nimic în schimb. Iubeşte pentru că nu poate decât să iubească. Sunteţi impregnaţi de acea iubire. Vă place nespus. Oricine ştie atunci că se află foarte aproape de ea, foarte aproape. Oricând doreşte, îi poate cere ajutorul; oriunde ar fi, ea îl susţine. 

 Prin urmare, Sahasrara este foarte importantă, pentru că numai la acest nivel reacţionăm şi acumulăm tot felul de prostii. În această lume absurdă în care trăim, trebuie să fim ca lotuşii care nu pot fi întinaţi, nu pot fi afectaţi de relele care se întâmplă. Acesta este examenul pariksha: ca tocmai în aceste vremuri, în aceste vremuri grele să putem înflori, să emanăm parfum şi să-i aducem pe mulţi alţii în această atmosferă minunată. Este un fel de război plăcut am putea spune război jucăuş dus împotriva a ceea ce e presupus negativ. Care este puterea acestei negativităţi? Care este puterea acestor condiţionări? Care este puterea prostiei pe care-o vedem cu toţii? Prin urmare vă dezvoltaţi viziunea şi capacitatea de a vedea. Atât de clar, înţelegeţi atât de clar că voi sunteţi cei responsabili. Voi sunteţi celulele din această Sahasrara, din acest creier, şi cu toţii trebuie să acţionaţi. Ieri am fost fermecată când aţi spus că „aceste lumini trebuie să aprindă mai multe lumini”. A fost o promisiune nemaipomenită pentru mine. Aşadar Sahaja Yoga nu este doar pentru personalităţile voastre limitate şi problemele lor; ci, aşa cum am mai spus, pe de-o parte trebuie să creşteţi voi înşivă, iar pe de altă parte prin voi trebuie să crească toată omenirea. Acesta este al doilea aspect de care trebuie să aveţi grijă.

  Desigur, sunt foarte fericită astăzi că am putut vedea în timpul vieţii mele manifestarea Mahamayei. Este atât de minunată şi prin această uşă deschisă chiar se poate acum intra în Împărăţia lui Dumnezeu; se poate trăi beatitudinea şi ocrotirea cerească. Însă aveţi credinţă în ea! Aveţi credinţă! Nu vă lăsaţi tulburaţi de fleacuri şi sunt sigură că totul se va rezolva nemaipomenit de bine. Dacă ajungeţi la credinţa absolută şi la abandonul deplin, sunt sigură că totul va merge foarte bine. 

 Dumnezeu să vă binecuvânteze! Vom face o scurtă puja pentru Shri Ganesh, iar apoi Sahasrara Puja. 
