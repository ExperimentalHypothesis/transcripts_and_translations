21 maaliskuun 1996
Birthday Puja
New Delhi (India)
Syntymäpäiväpuja, 21.3.1996, New Delhi, Intia Tänään aion puhua mielestä.

Ihmiset eivät tiedä, mikä mieli on. Sahaja-joogien on hyvin helppo ymmärtää, että me itse reagoimme, reagoimme kaikkeen ulkopuolellamme olevaan. Syy on siinä, että meillä on kaksi pahaa taipumusta, toinen niistä on ego ja toinen taipumus on se, että meidät on opetettu tietynlaisiksi, tai sitä voi kutsua superegoksi tai ehdollistumiksi. Molemmat näistä, ego ja ehdollistumat, toimivat koko ajan ulkopuolella. Tällainen reagointi, joka on sisäänrakennettuna meissä, on kuin kuplintaa meressä. Nämä kuplat pitävät meidät poissa todellisuudesta. Nämä kuplat syntyvät ajatuksista, ja ne poksahtelevat koko ajan pään sisällä, eikä tiedä miksi niitä tulee. Jos on riippuvainen tällaisesta keinotekoisesta mielestä, silloin ei ole erotuskykyä ymmärtää, mikä on oikein ja mikä väärin. Tämä mieli on se, jossa kaikenlainen paha saa alkunsa, kaikenlaiset riidat, taistelut ja omistushalu, lopulta myös sodat tulevat sieltä. Vain tässä mielessä, joka on pelkkä myytti, kaikenlaiset konkreettiset, vahingolliset ideat syntyvät, tavalla tai toisella, ja sitten ne alkavat kasvaa kasvamistaan.

Sitten löytyy myös ihmisiä, joihin voi vaikuttaa ja laittaa ajatuksia heidän päähänsä – he oppivat lukemalla, kuuntelemalla puheita, tai hypnoosin kautta, heihin voi vaikuttaa kaikenlaisilla keinoilla. Teidän mielenne asetetaan sellaisiin puitteisiin, että hyväksytte kaikki vahingolliset ideat, itsellenne henkilökohtaisesti tai ehkä kollektiiville. Mieli on siis pelkkä myytti, ja me toimimme tämän mielen kautta. Tyydytämme koko ajan itseämme sanomalla: "Se on minun mieleni, mieleni haluaa sitä." Eräs intialainen sahaja-joogi meni Amerikkaan, ja hän kertoi Minulle: "Amerikkalaiset ovat manipuloivia." Manipulointi tarkoittaa, että ihminen ovat täysin mielensä vietävissä. Kysyin: "Mitä tarkoitat?" Hän vastasi: "Annoin vaimolleni rahaa, että hän ostaisi minulle safaripaidan. Hän meni ja osti hameita. Hänellä on monta hametta, mutta hän osti lisää.

Kysyin vaimoltani: 'Miksi ostit hameita?' Hän vastasi: 'Mieleni sanoi minulle, että sinun pitää ostaa hameita, niin minä ostin'." Näin se on, että mieli voi viedä teitä kaikenlaisiin vääriin asioihin, koska sillä ei ensiksikään ole yhteyttä todellisuuteen, ja toisekseen se on myyttinen, täysin myyttinen. Katsokaas, ihmiset ajattelevat, että kaikki, mitä he ovat saaneet aikaan, tulee heidän mielestään. Se on väärä ajatus, täysin väärä. Kaikki suuret tiedemiehet – Einstein, esimerkiksi, on kertonut: "Olin väsynyt yrittäessäni keksiä suhteellisuusteoriaa, hyvin väsynyt." Hänellä oli hypoteesi, kuten kaikki tiedemiehet luovat jonkinlaisen hypoteesin, ja pyrkivät rakentamaan tutkimuksensa sille, "Ja sitten ajattelin luoneeni virheellisen hypoteesin. Yhtäkkiä", hän sanoi, "menin puutarhaan ja sanoin, että leikitään vähän saippuakuplilla." Hän leikki saippuakuplilla kuin pieni lapsi, "ja yhtäkkiä, kuin jostain tiedostamattomasta", hän kertoo, että suhteellisuusteoria alkoi kirkastua hänelle. Monet tiedemiehet ovat kertoneet samaa – he eivät tiedä mistä saavat ideansa.

Mistä se tuli heille? Nyt tehdään erityistä tutkimusta sen selvittämiseksi, miten tiedemiehet saavat näitä ideoita. Hyvin sahaj-tavalla – tavalla, jolla penisilliinikin löydettiin, tai mitä tahansa muuta, mikä ei tullut mielen avulla tapahtuneen tutkimuksen tai manipuloinnin kautta, vaan jonkun tuntemattoman voiman kautta, se tuli heidän mieleensä, ja siksi he ajattelivat, että se tuli heidän mielensä kautta – jotkut ajattelivat näin, jotkut. Mutta suurin osa tajusi, myös Newton, että "se tulee jostakin, jostakin lähteestä, josta en ole tietoinen." Sahaja-joogeina tiedätte, että kyse on Pyhän Voiman Lähteestä, joka on kaikkialla oleva, Paramchaitanya. Tiedätte, koska voitte tuntea sen. Tiedätte, että se on olemassa. Mutta vaikka tiedättekin, teidän on tiedettävä, että on mentävä mielen yläpuolelle ajatuksettomaan tietoisuuteen, vähintäänkin. Sanon teille aina: "Meditoikaa, meditoikaa", sillä teidän pitää olla ajatuksettomassa tietoisuudessa, jossa ette reagoi. Sitten tapahtuu niin, että teistä tulee todistajia, tulette todistamaan koko näytelmää, koko näytöstä, ja olette täydellisen levollinen itsenne kanssa, ei ole ongelmia. Ja teille tapahtuu se, että teistä tulee instrumentteja Paramchaitanyalle, kaikkialla olevalle voimalle.

Te vain katselette, olette todistajana, ja katsellessanne kaikkea, oivallatte, että mitä tahansa katselettekin, se ei voi reagoida teihin. Mutta te tiedätte, mitä se on, ja tämä on se tila, jossa ymmärrätte koko tilanteen todellisuuden. Olen kertonut teille monta kertaa, että jos seisotte vedessä, pelkäätte, että aallot voivat tappaa teidät. Mutta jos pääsette veneeseen, silloin voitte ehkä katsella aaltoja kuin jotain kaunista. Jos opettelette uimaan, voitte hypätä veteen ja pelastaa ihmisiä hukkumiselta. Juuri näin tapahtuu, kun olette siinä tilassa, että voitte antaa oivalluksia toisille. Voitte saattaa heidät yhteyteen Pyhän Voiman kanssa. Mutta ensiksi teidän pitää tietää kuinka päästään ajatuksettomaan tietoisuuteen. Jotkut ihmiset sanovat: "Äiti, pääsemme vain yhden tai kahden sekunnin ajaksi", koska mielessänne – vaikka tulisittekin Sahaja Yogaan – teillä on aluksi niin paljon ehdollistumia. Ensiksikin, jos olette syntynyt intialaiseksi, silloin samaistutte Intiaan.

Jos olette syntyneet Englannissa, samaistutte Englantiin. Sen olen huomannut sahaja-joogeissa, että kun he ovat kerran päässeet eroon mielen hölynpölystä, he alkavat heti kritisoida sitä, millaisessa ympäristössä ovat eläneet. Esimerkiksi, he sanovat: "Aah, tämä on niin intialaista, tällaisia intialaiset ovat." Ja sitten, jos he ovat brittejä, he sanovat: "Juuri tällaisia britit ovat." He ovat kaikkein suurimpia arvostelijoita. Kukaan muu ei osaa kritisoida niin kuin he, esimerkiksi, eurooppalaiset kritisoivat eurooppalaisia sanomalla: "Aah – eurooppalaiset, minä kyllä tunnen ne eurooppalaiset". Mieli itse alkaa nähdä, silloin voi sanoa, että mieli itse näkee olevansa myytti. Sitten kaiken aikaa tapahtuva huijaaminen, että älykkyys, joka huijaa itseään, se loppuu. Alatte nähdä asian oikealla, täydellisellä tavalla, koska ette reagoi. Reagoiminen on merkki henkilöstä, joka on hyvin ehdollistunut.

Voi olla ehdollistunut myös monella muulla tavalla, jos on vaikka syntynyt tiettyyn uskontoon. Kuten tiedätte, mitä uskonnolla on nykyään tekemistä ihmisten kanssa? Ei ole mitään uskontoa missään; siitä on tullut rahanahne, tai sitten vallanhimoinen. Siksi ne kaikki tappelevat keskenään, ja tiedätte varmasti, että mikään uskonto ei ole parempi toista. Mutta ne taistelevat. Syy on se, että mieli on ehdollistunut ajatukseen 'on taisteltava oman uskontonsa puolesta'. Ihmisillä ei ole uskontoa sisällään; mikään uskonto ei toimi heidän elämässään. He saattavat olla kaikkein korruptoituneimpia ja moraalittomimpia, mutta he kuuluvat johonkin tiettyyn uskontoon, kuin klubiin. Sitten he alkavat samaistaa itsensä johonkin, ja heillä on oikeus tehdä kaikenlaisia asioita, koska he kuuluvat johonkin tiettyyn uskontoon tai kulttiin, tai johonkin. On olemassa ihmisiä, jotka todella osaavat käyttää mieltään, vaikka se onkin keinotekoinen.

Nykyaikana me käytämme niin paljon kaikkea keinotekoista, ja tämä keinotekoisuus voi hiipiä sisään kaikkeen kuin muovi. Mieli voi tunkeutua sisään mihin tahansa, ja se tunkeutuu ihmisten mieliin. Tällä tavalla Hitler hallitsi koko Saksan nuorisoa. Kaikkia heitä, jotka pystyivät tuhoamaan. Perustelu on loogista, ei mielen kautta tapahtuvaa. Jos se tapahtuu mielen kautta, se ei ole loogista. Se on vain perustelua, jonka näemme selvästi tyhmyytenä. Sillä mieli on vain kupla, kuten kerroin, ja niin rajallinen, että se ei voi käsittää kauneutta, loistoa eikä totuuden laajuutta. Voidaan sanoa, että mieli on vain kokoelma kaikkea roskaa, joka meidän pitää tavalla tai toisella kieltää ja sanoa itsellemme: "Minun on päästävä mieleni yläpuolelle. Tämä mieli ei ole saanut minulle aikaan mitään hyvää.

Ja mieleni, joka on koko ajan kontrolloinut minua, on kuin keksimämme kello, joka kontrolloi meitä, tai tietokone, joka kontrolloi meitä." Meidän pitää olla varovaisia, koska me itse olemme luoneet tämän mielen, eikä se saa kontrolloida meitä. Monet yrittävät kontrolloida mieltään. Sitä tehdään niin, että sanotaan: Minä kontrolloin nyt mieltäni. Yrittäkää ymmärtää: miten te kontrolloitte mieltä? Vain mielen kautta. Joko egon tai ehdollistumien kautta. Teillä ei ole välineitä mielen kontrolloimiseen, koska olette itse luoneet mielenne, ja se vain on siellä, ettekä voi kontrolloida sitä, vaikka ajattelisittekin, 'minä voin kontrolloida'. Teidän on mentävä mielen yläpuolelle. Ja sinne pääsemiseksi kaikkein suurin apu on Kundaliinin herättäminen.

Hän kulkee läpi aivojen limbisen alueen, lävistää pään fontanellialueen ja vie teidät todellisuuden maailmaan, ja sitten tapahtuu jooga aivojenne ja sydämenne, kaikkialla olevan Voiman välillä. Hän yhdistää, Hän tekee sen kaiken. Monet ihmiset harjoittavat Sahaja Yogaa, tiedän sen, mutta heidän on välillä vaikeaa päästä meditaatioon ja vakiinnuttaa ajatukseton tietoisuus, mikä on äärimmäisen tärkeä tila, joka jokaisen pitäisi saavuttaa. Sahaja-joogeja on paljon ja olen iloinen, että he pääsevät yhä syvemmälle ja syvemmälle, mutta niin kauan kuin he ovat mielensä myllerryksissä, he eivät edisty. Kaikki, mitä heidän mielensä tuottaa, on vailla todellisuutta, se on hyvin rajallista ja joskus jopa vastenmielistä, koska mielensä kautta ihmiset alkavat ajatella: "Olen tällainen ja tällainen". Jos pääsette vaikkapa johonkin asemaan, vaikkapa maaherraksi, silloin uskotte voivanne tehdä mitä haluatte, koska teistä on tullut maaherra. Mieli ei tiedä, että teistä on tullut maaherra, että ette ole maaherra. Tämä maaherruus hallitsee teitä, ettekä te maaherruutta. Kun tällaiset ajatukset tulevat päähänne, alatte käyttäytyä tavalla, jolla teidän ei pitäisi käyttäytyä. Sahaja-joogienkin joukossa on johtohenkilöitä.

Joskus johtohenkilötkin alkavat ajatella: "Aah, olen johtaja". Se on myytti, täydellinen myytti, johtajuus Sahaja Yogassa on täydellinen myytti, joka teidän pitäisi ymmärtää. Mutta kun he kerran tietävät olevansa johtajia, heistä tulee tavallaan täysin tietoisia, ja heillä on valtavasti ajatuksia. Ajatuksia siitä, kuinka alistaa, kuinka kontrolloida. Kun he alkavat kontrolloida muita, silloin teidän on tiedettävä, että se on mieli, joka käskee heitä kontrolloimaan. Miksi ketään pitäisi kontrolloida? Jos olette aito sahaja-joogi, teitä ei tarvitse kontrolloida. Ei tarvitse taktikoida eikä ohjailla. Kun huomionne menee mielen yläpuolelle – vain sahaja-joogit ymmärtävät tämän asian selvästi – kun mieli menee ajatuksien yläpuolelle, silloin huomion ohjailu on tärkeää. Silloin, mitä tahansa ohjailettekin, eli laitatte huomionne siihen, tähän tai tuohon asiaan, tulette yllättymään kuinka dynaamisia teistä tulee, kuinka tehokkaita ja tietäväisiä teistä tulee.

Sillä heti, kun laitatte huomionne mihin tahansa haluatte, välittömästi tämä asia, ihminen tai ongelma valaistuu, ja näette, kuinka asiat alkavat toimia ja ongelmat ratketa. Sahaja Yogassa olette kertoneet: "Äiti, Teidän Huomionne on saanut aikaan paljon ihmeitä", tai jotain sellaista. Myönnän sen, mutta teidänkin huomionne on yhtä kykenevä tekemään asioita, joita tavalliset ihmiset eivät voi tehdä, koska nyt teidän huomionne on ensinnäkin puhdistunut, ja toiseksi sitä ohjailee Jumalallinen Voima, joka tuo esiin voimiaan. Mutta aikaisemmin, kun ihmisiä tuli Sahaja Yogaan, he lähettivät Minulle kirjeitä itkien: "Äiti, tällaista tapahtuu, sellaista tapahtuu, isäni on sairas ja jalkaani särkee, käsiäni pakottaa", kaikenlaista, ei vain fyysisiä vaivoja, vaan myös mentaalisia, kaikenlaisia vaivoja he valittavat. Joskus saan niin pitkiä kirjeitä, että en tiedä miten vastaisin niihin. Ei tarvitse kirjoittaa niin pitkästi. Mutta he kirjoittavat, koska siinä vaiheessa he reagoivat edelleen eivätkä tiedä mitä tehdä. He menevät niin pitkälle, että kuvittelevat Sahaja Yogan olevan kuin joku sopimus. "Olen nyt tullut Sahaja Yogaan, minun pitää saada tämä. Tämän pitää tapahtua."

Heti, kun he tulevat Sahaja Yogaan, he luulevat sen olevan sopimus, ja heidän pitää saada sitä ja tätä apua. Mikään tällainen ei ole sahaja-joogin käytöstä. Sahaja-joogille on sanskritiksi olemassa hyvä sana, 'datasta'. Se on hyvä sana, jonka yritän selittää, mutta sitä ei voi kunnolla kääntää. 'Datasta' tarkoittaa sellaista, joka seisoo rannalla ja katselee. Tämä on se tila, jossa teidän pitää olla. Mutta sen seurauksena teistä ei tule saamattomia. Teistä tulee äärimmäisen tehokkaita. Jos sellaisia ihmisiä on, ette usko, kuinka paljon asioita voikaan tapahtua. Sodat voivat päättyä, rauha voi levitä, pahat ihmiset paljastuvat.

Koska tämä on suurille joukoille kohdistuva Sahaja Yogan tapahtuma, sahaja-joogien ei millään tavalla pidä hankkiutua ristiriitoihin keskenään. Silti näen sitä joskus. Olen hämmästynyt, kuinka ihmiset arvostelevat toisia sahaja-joogeja tai johtohenkilöitä, kun heillä itsellään on ongelmia. Heti, kun alatte päästä mielen yläpuolelle, teistä tulee automaattisesti introspektiivisiä. Alatte nähdä: "Mikäs minussa nyt on vikana, tässä mielessäni?" On parempi mennä peilin eteen, tai voi myös sulkea silmänsä ja kysyä: "No, herra Mieli, mitä sinä oikein puuhailet? Mitä juonit?" Kohdatkaa itsenne, tulkaa itsenne ulkopuolelle, nähkää itsenne ja kysykää mieleltä: "Mitä sinä oikein juonit?" Näin se onnistuu, kun olette sen ulkopuolella, voitte kontrolloida sitä. Olen iloinen, että juhlitte syntymäpäivääni.

Minun pitäisi olla aika vanha, vaikka en ajattelekaan niin, koska en ajattele. On oltava yläpuolella, mielen yläpuolella. Alituinen itsensä ajatteleminen, tai sellaisten asioiden ajatteleminen, jotka eivät aina kuulu teille, ja oman mielen laittaminen myllerrykseen, on hyvin vaarallista näinä aikoina. Ensinnäkin pitää lopettaa ajatukset. Sahaja Yogassa pitäisi lopettaa kaikki kirjojen lukeminen. Sillä jos alatte lukea, silloin käy niin, että alatte kerätä ajatuksia siitä kirjasta. Olen nähnyt monia ihmisiä, joiden mieli on täynnä toisten kirjoittamia kirjoja, toisten lausumia sanoja tai lainauksia. He eivät ole missään. Heitä ei löydä mistään. He ovat kaikki kadotettuja ihmisiä: Tämä sanoo niin ja tuo sanoo näin.

Kun kirjoitin kirjaani, jota tiedätte Minun kirjoittaneen, ihmiset sanoivat: "Mutta Äiti, Platon sanoi näin ja Rousseau sanoi niin." Sanoin: "Antaa heidän sanoa mitä halusivat, Minä sanon sen mitä tiedän. Miksi Minun pitäisi referoida heitä. Ei Minun tarvitse mennä kirjastoihin lukemaan mitä Rousseau tai Platon sanoivat – ei mitään sellaista." Se, mitä Minä tiedän, mitä Itse olen todistanut elämässäni, siitä Minä kirjoitan. Selvästi, ilman mietteitä siitä mitä muut sanovat, mitä muut ovat asiasta kirjoittaneet. Mielellä on myös toinen suuri ongelma, että kaikki se, mikä on mustaa valkoisella, on raamatun sanaa. Silloin kaikki aikaisempi on jotain suurta. Esimerkiksi, nyt ei enää ole Kristusta, ei ole Muhammed Sahibia, ei ole Abrahamia. Ei ole Krishnaa eikä Ramaa enää.

Mutta ihmiset miettivät, mitä Rama sanoi, Mitä Krishna sanoi, ja Gitassa Hän sanoi näin. Kun Gitassa Hän ei sanonut sanaakaan Kundaliinista, niin miksi Äiti puhuu Kundaliinista? Ehkä Hän puhuikin – en osaa sanoa – kuka kirjoitti Gitan? Ei Shri Krishna ainakaan. Eikä Kristus kirjoittanut Raamattua. Koraani ei ole Muhammed Sahibin kirjoittama. Eli, mitä He sanoivat – miksi siitä pitäisi kantaa huolta? Sen sijaan ottakaa huomioon se, mitä kaikki ovat sanoneet: "Teidän pitää syntyä uudelleen", näin kaikki ovat sanoneet. "Teidän on mentävä mielen yläpuolelle", senkin jokainen on sanonut. Miksi ei voisi tehdä niin, ja katsoa mitä tapahtuu?

Mutta ihmiset pitävät sellaisesta, ja he ovat samaistuneet. Jos he ovat kristittyjä ja tulevat Sahaja Yogaan, he ovat iloisia, jos puhutaan Kristuksesta, hyvin samaistuneita. Jos he ovat hinduja, pitää olla Krishana tai vaikka Rama. Jos he ovat muslimeja, pitää olla Muhammed Sahib, Fatima tai muu. He eivät pääse siitä eroon, se on hyvin vaikeaa. Heidän mieltään on muokattu niin paljon lapsuudesta saakka, on kerrottu: "Olet muslimi, olet muslimi, olet kristitty, olet kristitty", joten he uskovat sen. Jos olisikin syntynyt johonkin toiseen uskontoon, mitä silloin olisi tapahtunut? Olisitte uskoneet jotakin muuta, mutta mieli on ruiskutettu täyteen aatteita, jotka ovat menneet pään sisään, ja siksi teillä ei ole juuri minkäänlaista vapautta. Teidät on sidottu kiinni ehdollistumiin. Tätä näen myös sahaja-joogeissa, suuren ehdollistuman, että tällainen ja tällainen asia on hyvä tai paha, niin he päättävät. Kokekaa itse.

Esimerkiksi, jos puhun Guru Nanakista, sikhit ovat oikein tyytyväisiä, mutta jos puhun Kristuksesta, he eivät ole. Puhuin Kristuksesta Punessa, ja ihmiset sanoivat: "Hän yrittää käännyttää kaikki kristinuskoon", ja kun puhuin Shri Krishnasta Lontoossa, ihmiset sanoivat: "Hän haluaa tehdä kaikista hinduja." Tämä samaistumisemme tulee meihin niin syvältä, voidaan sanoa, syntymästämme saakka. Nämä ideat ovat edelleen siellä, emmekä ole vapaita. Se ei tarkoita sitä, ettei teidän pitäisi uskoa näihin henkilöihin. He olivat kaikki suuria ihmisiä ja ymmärrämme ja kunnioitamme heitä suuresti. Mutta olkaa ensin vapaita, vapaita tuntemaan heidät. Teidän mielenne pitää olla vapaa. Teidän pitää vapautua ajatuksista, joita on ruiskutettu päähänne, että ette näe asian ydintä. Siksi ihmiset eivät myöskään osaa iloita, osittain he iloitsevat, osittain eivät.

Teidän pitää tulla vapaiksi, koska Sahaja Yogan tehtävä on antaa teille täydellinen vapaus ja myös täydellinen vapauden tunne, jotta kunnioittaisitte toisten vapautta, ja että täysin ymmärtäisitte mitä vapaus on. Jos se ei onnistu, silloin sanoisin, että Sahaja Yogasta ei ole mitään hyötyä, sillä sen pitäisi toimia sillä tavalla, että pääsette eroon kaikista entisistä ehdollistumisistanne. Otetaan sitten toinen vihollisemme, herra Ego, joka on toinen päänsärkymme, ja joka lisääntyy nopeasti monissa maissa, jossa egoa on jo paisutettu. Nämä pallot, esimerkiksi. Jos ne on kerran puhallettu täyteen, niin ne on helppo saada taas suuriksi, mutta jos sitä ei ole ennen tehty, silloin se on vaikeaa, niitä täytyy venyttää, niihin täytyy kiinnittää pumppu, muuten niitä ei saa täytettyä. Ego syntyy meihin monista eri suunnista, ja oikeastaan – yllättävää kyllä – chakrojemme epämuodostumisista. Joillekin ihmisille raha on hyvin tärkeää. Meidän pitää saada rahaa, tavalla tai toisella. Jos rahaa ei tule, mitä hyötyä on olla Sahaja Yogassa? Raha on hyvin tärkeää.

Elämme maailmassa, jota raha määrittelee, epäilemättä. Mutta olen kertonut teille, että mitä hyötyä on rahasta, joka tekee ihmisestä typerän, joka vie... jos katsotaan hyvin talouskeskeisiä maita, joiden katsotaan olevan hyvin varakkaita, kaikki Skandinavian maat ja Sveitsi, millä tahansa keinoilla se raha on sitten hankittukin, mutta niiden asukkailla on rahaa. Ihmiset tekevät itsemurhia, nuoret ihmiset tekevät itsemurhia, kilpaillaan missä eniten, ihmiset ovat hyvin onnettomia. Miksi? Se tarkoittaa, että raha ei tuo onnea. Raha, raha, raha, jos se menee päähän, ei voi olla sahaja-joogi. Raha on olemassa teille siksi, että voisitte ilmaista rakkauttanne. Jos menette johonkin liikkeeseen. Näette siellä jotakin: "Aaaah! Tämä olisi todella hyvä lahja sille ja sille henkilölle."

Ajattelette näin. Siitä tulee teille todella mukava tunne. "Tämän voisi antaa sille henkilölle, vai mitä? Hän tarvitsee sellaisen." Kun mielenne muuttuu toisenlaiseksi, tarkoitan, kun se on ajatuksettomasti tietoinen, silloin hankitte jotain, mikä tuottaa iloa, jotain taiteellista, jotain kaunista, jotain käytännöllistä sille henkilölle. Se on sellainen mieli, joka on aivan täynnä anteliaisuutta, se nauttii anteliaisuudesta. Ja koko ajan se ohjaa teitä suuntaamaan huomionne asioihin, joiden kautta voitte tuottaa iloa muille. Pieniä, pieniä asioita, ei välttämättä mitään kallista. Jos teillä on rahaa, on parempi käyttää sitä asioihin, joita voitte antaa toisille, joilla voitte ilmaista rakkauttanne, kiitollisuuttanne, 'shraddhaanne'. On huomion arvoista, kuinka ihmiset antavat rahaa näille 'sadhuille' ja 'baboille' tuhansia, tuhansia ja miljoonia.

Sillä Minusta tuntuu, että heillä se on mennyt niin, että tyydyttääkseen 'shraddhaansa' heidän pitää antaa, ja siksi he antavat. Ja 'sadhut' ovat kahmineet itselleen sellaiset määrät rahaa, etteivät edes tajua sitä. He eivät ymmärrä sen arvoa. Heille se on pelkkää rahaa. Uskon, että nykyaikana pahin asia egossa on raha. Olen nähnyt hyvin varakkaita ihmisiä, jotain suuria bisnesmiehiä tai jotain, ja heidän pitää saada tavata Minut erikseen: "Meidän pitää saada tavata Teidät, Äiti." Mutta he ovat kelvottomia, täysin kelvottomia. He tulevat kertomaan Minulle: "Tiedättekö, teen tappiota tässä, teen tappiota tuossa, voisitteko auttaa meitä näin tai näin?" En sano heille mitään, mutta he sanovat: "Äiti, olemme elpyneet siunauksienne takia." Ehkäpä.

Mutta se on tyhmää. Laotse on kuvaillut asiaa niin, että matkustatte pitkin Jangtse-jokea ja se on kaunis. Näette rannoilla kauniita maisemia, mutta teidän on parempi pysyä laivassa ja päästä merelle. Samalla tavalla, jos meidän pitää ehtiä lentokoneeseen, ja näemme matkalla jotakin kaunista ja pysähdymme, miten ehdimme koneeseen? Mielen sivuvaikutukset ovat sellaisia, että käännämme huomiomme vääriin asioihin ja tuhlaamme energiamme siihen. Loppujen lopuksi emme ole onnellisia, koska – kuten tiedätte – yleisesti ottaen tarpeet ovat tyydyttymättömiä. Rakkaus, jota annatte, ja rakkaus, jota saatte, joka ei ole sotkeutunut mihinkään, ei mihinkään tarkoitusperään eikä mihinkään ajatukseen, vaan jota vain tunnette, puhdasta rakkautta itsenne sisällä ja muiden sisällä, on Jumalan suurin lahja. Kaikki muut asiat ovat hyödyttömiä, tulette huomaamaan sen. Huomaatte sen joka päivä. Tänään tarvitsette auton, hyvä on, saatte sen. Sitten tarvitsette talon, saatte sen, mutta ette välitäkään enää autosta, koska nyt tarvitsette talon. Saatte sitten talon, mutta ette ole tyytyväisiä.

Sitten tarvitsette jotakin muuta ja taas jotakin muuta. Mikä sitten on se 'tarve' joka tuo tyydytystä? Se on puhdas rakkaus, aito rakkaus, jota tunnette muita kohtaan, ja jota muut tuntevat teitä kohtaan. Meillä on paljon muita egon ehdollistumia. Erityisesti täällä meillä, täällä Intiaksi kutsutussa maassa, vaimon alistaminen on yksi kaikkein suurimpia egoja. Olen nähnyt kuinka miehet piinaavat naisia, omia vaimojaan ja muiden lapsia vain siksi, että ajattelevat: "Minä olen mies." Mitä siitä saa itselleen? Siitä ei saa iloa, se ei koskaan tuota iloa itselle. Jos yrittää alistaa toista ihmistä, ei voi koskaan olla iloinen. Ei koskaan.

Vain rakastamisen sekä kiintymyksen ja huolenpidon kautta voi tuntea iloa, koska ilolla on sellaiset merkit, että se ei ole alistamista, vaatimista tai pyytämistä. Nämä eivät ole iloisen ihmisen merkkejä. Iloinen ihminen on sellainen, joka vain nauttii huolehtimisesta, rakastamisesta ja lempeästä suhteesta. Tämä on eräs asia, joka mielestäni koskee erityisesti intialaisia miehiä, etenkin pohjoisessa, koska siellä on saatu vaikutteita muslimeilta, tai jostain; pohjoisessa miehet alistavat todella paljon vaimojaan. He myös solvaavat vaimojaan paljon. Nyt naisistakin on täällä tullut hyvin alistavia, toiminta synnyttää tietysti vastareaktion. Tämä reaktio itsessään on väärin, ja se pitäisi vain antaa sulautua puhtaan rakkauden tunteeseen, myötätunnon valtamereen. Esimerkiksi, näen Delhin kaduilla paljon kerjääviä ihmisiä, pieniä lapsia ja kaikkea. Tunne, joka nousee Minussa, ei ole moittiminen tai suuttumus. Ehkä he huijaavat tai yrittävät saada jotakin.

Jokainen huijaa, ja he, joilla on paljon rahaa, huijaavat, niin mitä sitten, jos nämä köyhätkin huijaavat. Mutta myötätunto on sisäänrakennettuna Minussa näin: "Minäpä yritän jollakin tavalla saada jostakin palan maata ja järjestää jonkinlaisen paikan, johon kaikki nämä orvot voidaan laittaa asumaan ja antaa heille... kaikki apu. Ja ehkäpä tästä kurjuuden ja köyhyyden lammikosta saadaan nousemaan paljon lootuksia. Mutta tunteen täytyy olla kollektiivinen. Tunnen, että ratkaisemme näin Delhin ongelmaa, mutta se ei tarkoita, että tekisimme sen niin kuin jotkut sosiaalityöntekijät; olen ollut yhteydessä joihinkin sosiaalityöntekijöihin, ja hämmästyksekseni se oli pelkkää egoa hemmottelevaa touhua. Sillä ei ollut mitään tekemistä sosiaalityön kanssa. Sattumanvaraista, eikä heidän huomionsa ollut syvällä näiden ihmisten huolenpidossa. Me voimme tehdä tätä suurella rakkaudella ja myötätunnolla, voimme tehdä sitä yhdessä ja ratkaista ongelmia. Tämä on yksi Minun toiveistani. Jos se on teidän kaikkien toive, se toteutuu.

On tärkeää, että koska hekin ovat ihmisiä, meidän on pidettävä huolta heistä. Mutta sen takia ei pidä alkaa ajatella: "Minä olen rahastonhoitaja, tai minä olen puheenjohtaja ja minä tämä. Kaikenlainen 'papistollisuus' pitää saada pois mielestä, muuten ette ole vapaita. Ette ole vapaita. Siitä on hauska vitsi, kun joku meni tapaamaan ministeriä, ja siellä oli ministerin henkilökohtainen avustaja ottamassa vastaan vieraita. Avustaja ärsyyntyi kovin ihmisistä, ja joku kyläläinen sanoi hänelle: "Kuka sinä olet?" Hän vastasi: "Etkö tiedä, olen P.A.!" "Ahaa, olet pee-aa." Se tarkoittaa 'juoppoa', 'rahatonta'. "Hyvä, eipä sitten muuta."

Eli, egoistinen ihminen käyttäytyy kuin egoisti, kuin vaikkapa juoppo, tai joskus myös kuin hullu, todella hullu. Joskus heitä täytyy pitää kepin etäisyydellä itsestä. Joitakin rauhan palkinnon saajia täytyy puhutella kepin etäisyydeltä, koska he saattavat loikata kimppuun kuin kissa, tai vaikka leopardi, eikä koskaan tiedä millä päällä he ovat. En tiedä, miten he ovat rauhanpalkinnot saaneet, mutta sellaiset heillä on. Rauha on meidän sisällämme, ja sitä pitää säilyttää, tutkiskella ja se pitää näkyä. Olemmeko rauhallisia vai reagoimmeko? Jos reagoimme, emme ole rauhallisia. Mutta ihmiset sanovat: "Kyllä, kyllä, olen hyvin rauhallinen, mutta minun on reagoitava." Silloin ette ole rauhallisia. Kohdatkaa itsenne avoimesti ja katsokaa, että jos olette rauhallisia, silloin rauha leviää kaikkialle, se auttaa muita.

Se antaa heille rauhaa fyysisesti ja mentaalisti, tunteiden tasolla ja henkisesti. Teillä on siis suuri vastuu tulla Sahaja Yogaan. Se ei ole vain joku todistus tai Minun rintamerkkini, että olette sahaja-joogeja. Haluaisin, että myös naiset tarkastelisivat tätä asiaa, koska olen huomannut naisista, että he kantavat enimmäkseen huolta lapsistaan, miehistään, työstä ja sellaisesta. Mutta he eivät kanna huolta muista, ihmisistä, joita heillä on ympärillään, joten heidän täytyy myös omaksua sahaj-elämäntapa, jossa he laajentavat rakkauttaan, laajentavat huomiotaan muiden ihmisten suuntaan ja miettivät miten voisivat ilahduttaa muita. Tällainen tilanne on – tällaista ei ole ollut länsimaissa. Luulen, että he eivät tienneet, että muita pitää ilahduttaa ilman palkintoa, ilman tarkoitusta. Jos jollekin antaa lahjan, he sanovat, "Ooh. Mitä haluat? Haluatko kahvia tai jotakin?

", välittömästi. Heille on käsittämätöntä, että joku haluaa ilmaista rakkauttaan, ei, he eivät käsitä sitä. Nyt mieli on muuttunut, koska on sahaja-joogeja, ja he ovat eri ihmisiä, mutta se, mitä ennen näin, oli niin eriskummallista, että he ajattelivat, että oli heikkouden merkki antaa tuollaisia lahjoja, koska tunsivat itse olevansa heikkoja. Tällaiset ajatukset ovat muuttuneet Lännessä, eikä meidän pidä omaksua heidän typeriä ajatuksiaan, että voisimme kontrolloida ihmisiä antamalla heille lahjoja tai jonkinlaisia lupauksia. Meidän on kontrolloitava itseämme, ja se tapahtuu, jos ette anna mielen kontrolloida itseänne. Sellainen kontrolli on täydellistä vapautta. Otetaan esimerkiksi lentokone, joka on rakennettu täydelliseksi, joka on täydellisen hyvässä kunnossa. Vasta silloin se voi lentää. Samalla tavalla, jos olette täydellinen sahaja-joogi, silloin teillä ei ole mitään ongelmia käsitellä mitä tahansa ongelmaa, missä tahansa tilanteessa, kenen tahansa ihmisen kanssa. Lännessä on monia sahaja-joogeja, jotka sanovat: "Äiti, emme halua tehdä mitään työtä, koska silloin egomme alkaa kasvaa."

He ajattelevat, että heidän ilmapallonsa on jo paisunut isoksi, ja jos he tekevät jotain työtä, heidän egonsa kasvaa, ja he sanovat: "Emme halua tehdä työtä." Ei se niin ole. On kyse rakkaudesta. Teette työtä rakkauden takia. Sisällänne on suuri Rakkauden Meri. Kuinka voisitte pärjätä ilman sitä? Ja tämän pitää toimia kaikilla tasoilla, olipa kyseessä sitten oma perhe, oma kaupunki, oma maa tai koko maailma. Tämä on uusi sukupolvi, joka meidän on luotava ihmisistä, jotka uskovat Rakkauteen, joka on Totuus. Joka on Totuus. Ilman Rakkautta ei ole Totuutta, sillä jos rakastatte jotakin ihmistä, tiedätte kaiken tästä ihmisestä.

Samalla tavalla, kun rakastatte omaa maatanne, tiedätte kaiken siitä maasta. Mutta ensin teidän on rakastettava. Miksi ihmisillä on nyt ongelmia? Koska he eivät rakasta maataan. Jos rakastatte maatanne, tiedätte mikä on maanne sisin olemus, mitkä ovat maanne ongelmat, mitä se on käymässä läpi. Ja tämä intensiivinen ykseyden tunne itsessään alkaa toimia, koska olette yhteydessä Jumaluuteen. Intensiteetillä teidän pitää myös tuntea kaikki ne asiat, jotka ovat niin tuhoisia ja ongelmallisia nykyaikana. Haluan uudelleen kiittää teitä tästä syntymäpäiväjuhlasta ja kaikesta siitä ihanuudesta, jota olen saanut osakseni. Olette aivan kuin nämä saamani kukat, jotka haluavat malttamattomasti tuoda iloa ja miellyttää. Juuri tällä tavalla koen teidät siinä edessäni, kauniina kukkina jumalallisuutta tuoksuen.

Toivon, että te kaikki ymmärrätte oman arvonne ja vahvistutte. Jumala siunatkoon teitä.