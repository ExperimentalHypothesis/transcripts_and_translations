Ünnepség a Navaratri 7. napján, „Kundalini és Kalki Shakti”

Mumbai (India), 1979. szeptember 28.

A mai napon angolul beszélek hozzátok, ahogy kértétek. Talán holnap is ezt a nyelvet kell majd használnunk.

A mai téma a Kundalini és Kalki közötti kapcsolat. A ’kalki’ szó tulajdonképpen a ’nishkalanka’ szó rövidítése. A ’nishkalanka’ jelentése megegyezik a nevem jelentésével, ami azt jelenti, hogy ’nirmala’ – makulátlan tiszta. Valami, ami makulátlanul tiszta, az ’nishkalanka’, nincs rajta folt.

Ezt az inkarnációt több Puranában leírták – egy fehér lovon fog eljönni a Földre, Sambhalpur falujába. Sambhalpur. Érdekes, hogy az emberek mennyire szó szerint vesznek mindent. A ‘sambhala’ jelentése: a ‘bhala’ a homlok, a ‘sambhal’ azt jelenti, hogy abban a szakaszban. Ez azt jelenti, hogy Kalki a ‘bhala’ szintjén helyezkedik el. A ‘bhala’ a homlokot jelenti. Itt fog megszületni. Ez a valódi jelentése Sambhalpurnak.

Jézus Krisztus és Mahavishnu pusztító inkarnációja – akit Kalkinak hívnak – között, az emberek kaptak valamennyi időt, hogy jó útra térjenek, hogy beléphessenek Isten Országába. Ezt nevezik a Bibliában Utolsó Ítéletnek. Mindannyian meg lesztek ítélve ezen a Földön.

A világ népessége, azt mondják, elérte a maximumot, mivel mindazok, gyakorlatilag mindenki, aki törekedett arra, hogy bejusson Isten Királyságába, megszületett a modern időkben, vagy hamarosan meg fog születni.

Ez a legfontosabb idő, mert a Sahaja Jóga az Utolsó Ítélet. Fantasztikus ezt hallani, de ez tény és ez az igazság. Bár megértitek, hogy az Anya szeretete nagyon könnyűvé teszi az önmegvalósulás elérését, és az Utolsó Ítélet története, amely olyan borzalmas élménynek tűnik, gyönyörűvé vált, rendkívül kíméletessé és gyengéddé, nem háborgat benneteket. De Én mondom nektek, ez az Utolsó Ítélet, és mind meg lesztek ítélve a Sahaja Jógán keresztül, hogy beléphettek-e Isten Királyságába, vagy sem.

Most a Sahaja Jógába az emberek különböző figyelemmel, ‘chitta’-val jönnek. Lehetnek emberek, akikben túl sok a ‘tamasi krutya’, vagy, ahogy hívjuk, a tehetetlenség, vagy a lusta, lomha természet. Ha ezt túlzásba viszik az emberek, akkor kezdenek el szellemekkel foglalkozni, vagy rászoknak az alkoholra, vagy valami hasonlót tesznek, ami eltávolítja őket a valóságtól és belül eltompulttá teszi.

A másik oldal, ahogy tudjátok a jobboldalas ember, akinek túl sok ambíciója van. Rendkívül ambiciózusak, az egész világot meg akarják nyerni és függetlenné, önállókká akarnak válni –, rosszindulatú, „daganatos” típus. Nem akarják fenntartani a kapcsolatukat az egésszel.

Láthatjátok, ebben a Kaliyugában az emberek mennyire szélsőségesen viselkednek. Néhányan nagyon belemerülnek a túlzott alkoholizmusba, vagy hívhatjuk a tudatosság, az önvaló, az igazság, a szépség elől való menekülésnek. Mások tagadják ezt, minden szépet megtagadnak, ego-orientáltak.

Tehát vannak emberek, akik szuperego-orientáltak, nagyon kondicionáltak és letargikusak, lusták, teljesen nyomorúságosak. A másik oldalon olyan emberek vannak, akik túlzottan ambiciózusak, dominánsak és elpusztítják egymást az ambícióikkal és versengésükkel.

Ennek a kétfajta extrém természetű embernek elég nehéz bekerülnie a Sahaja Jógába, de akik középen vannak, könnyen bekerülnek. Továbbá, akik kevésbé komplikáltak, nyíltszívűek, amilyenek a falusiak, nagyon könnyen bekerülnek és mindenféle nehézség nélkül gyakorolják. Miközben a városban láthatjátok mi az eredménye a rengeteg munkámnak; alig van 2-300 ember ma itt. De ha elmegyek egy faluba, az egész falu, mondjuk, nagyjából 5-6000 ember eljön, és mindannyian megkapják az önmegvalósulást, mindenféle nehézség nélkül. Mivel itt az emberek állítólag nagyon elfoglaltak, annyi más tennivalójuk van. Azt gondolják, hogy más dolgok sokkal fontosabbak Isten keresésénél, és annál, hogy olyan tevékenységekkel vesztegessék az idejüket, mint Isten keresése.

Ilyen körülmények között a Sahaja Jóga nagyon kedvesen gyökeret ereszt a keresők szívébe. Nagyon spontán módon működik. Megkapod az önmegvalósulásodat mindenféle nehézség nélkül, erőfeszítés nélkül, fizetés nélkül, anélkül, hogy bármilyen kimerítő gyakorlatot kellene elvégezned.

De amikor Kalkiról beszélünk, emlékeznünk kell arra, hogy aközött, hogy megkapjuk az önmegvalósulásunkat és aközött, hogy belépünk Isten Királyságába, nagyon sokat botladozhatunk. Ezt ‘yogabhrashta sthiti’-nek hívják. Az emberek a jógához folyamodnak, de mégis megbabonázzák őket a ‘pravrutti’-k (hajlamaik). Például egy ego-orientált vagy pénz-orientált ember, vagy valaki, aki uralkodni akar másokon, alakíthat egy csoportot, akiken uralkodni fog az elképzeléseivel. Ennek bukás a vége, és a többieket is magával ránthatja. Ez a Sahaja Jógában megtörténhet. Bombay-ban nagyon-nagyon gyakran megtörténik, nagyon gyakori dolog. Ezt nevezik ‘yogabhrashtata’-nak, amikor valaki a jógájában bukik el, elveszíti a jógát (a kapcsolatot), mert a Sahaja Jóga minden szabadságot megad, hogy elbukj vagy felemelkedj.

De ha elmész bármilyen más guruhoz, aki valamilyen más jógával foglalkozik, amivel tisztulni lehet, és ahol az embereket gyermekkoruk óta nevelik és fegyelmezik, azokban a jógákban a guru valamilyen módon tesz róla, hogy annyira megsérülj vagy annyira károsodj, hogy senki mással ne lehessen kapcsolatod. Olyan ez, akár egy műtét; eltávolítják azt a személyiséget és eldobják.

De itt rád van bízva, hogy megértsd, ragaszkodnod kell a legfőbb irányhoz, a csoporthoz, az egészhez és nem itt-ott egy emberhez, aki megpróbálja leigázni a többieket.

A Sahaja Jógában, aki túlságosan magasra tör, az lesüllyed, mert a természetben, ahogy láthattátok, semmi sem növekszik bizonyos határon túl. Ahogy az emberek egy bizonyos magasságot érhetnek el, a fáknak van egy bizonyos magassága ... Minden szabályozott. Ne próbáljatok kérkedni a Sahaja Jógában, és ne próbáljatok egy külön csoportot alakítani, vagy valami másfajta különleges dolgot csinálni. Láttam, hogy vannak a Sahaja Jógában emberek, akik felbukkannak, és arra kérik az embereket, hogy érintsék meg a lábukat. Elég meglepő, hogy az ilyen emberek mindig pillanatok alatt lelepleződnek. Lehet tudni róluk, hogy elveszett esetek, mert a csakráik nagyon el vannak záródva. Bár lehet, hogy ezt nem érzik egy ideig, lehet, hogy vannak vibrációik, de egyre lejjebb és lejjebb süllyednek, amíg teljesen elvesznek.

Ez a ‘yogabhrashta sthiti’ a legrosszabb dolog, ami valakivel történhet. Először is, nem kapod meg a jógát. Ha megkapod a jógát (a kapcsolatot) és utána kerülsz ebbe az állapotba, amit Shri Krishna úgy írt le, hogy ‘rakshasa yoni’-ba kerülsz (démon méhe, azaz a következő életben démonként születsz meg).

Akik eljönnek a Sahaja Jógába, tudniuk kell, hogy egy dologhoz ragaszkodniuk kell rendesen, máskülönben még milyen ‘yoni’ (élőlényfaj, amivé az evolúció során válhat valaki) marad számukra? Ha valaki meghal jóga nélkül, talán újraszületik, talán – de nyilván ezt az életet elvesztegette –, de ha ilyen trükkökkel próbálkozik miután eljutott a Sahaja Jógába, és megpróbál lenyűgözni másokat, hogy milyen nagyszerű önmegvalósult lélek, hogy elért ezt meg azt – folytatja mindazt az ostobaságot, amit az önmegvalósulás előtt is csinált –, akkor ez egy nagyon komoly sértés, és meg is lesz ezért büntetve. Ez Kalki ereje, ami titokban működik a Sahaja Jóga mögött.

Például, volt egy hölgy, aki eljött hozzám, meg akart jelentetni rólam valamit, és valami borzalmas alak fizette ezért. Olyan képtelenséget tett közzé rólam, amit sosem teszek. Tehát mindenki bosszús és mérges volt, és azt mondták: „Anyám meg kell büntetned, el kell mennünk a bíróságra becsületsértésért ...” „Nem megyek a bíróságra. Jobb, ha feladjátok ezeket az elképzeléseket.” – mondtam, de senki sem hallgatott rám. Ekkor az történt, hogy az újság bezárt három és fél hónapra, és óriási veszteséget szenvedtek. Persze, ezt nem én tettem – legalábbis, ami Mataji Nirmala Devit illeti –, hanem Kalki tette. Kalki azt jelenti, hogy van tizenegy erő, amelyek a Sahaja Jóga szépségét őrzik.

Akárki próbál a Sahaja Jógával játszadozni, az nagy bajba kerül.

Ma van annak a napja, hogy elmondjam nektek a veszélyeit az Istenivel való játszadozásnak. Eddig az emberek ezt természetesnek vették. Kínozták az olyan embereket, mint Krisztus, kínozták a nagyszerű szenteket, az emberek mindig is kínozták őket. Szinte minden beszédemben figyelmeztettem erre az embereket, hogy ne próbálkozzanak ezzel a trükkel most, mert Kalki már működésbe lépett. Ne próbáljatok bárkit zaklatni, aki szent, aki jó ember. Legyetek óvatosak ezzel kapcsolatban, mert Kalki már dolgozik! Ha egyszer ez az erő megtalál, nem tudsz előle elbújni.

Ezt nem csak a Sahaja jógiknak, hanem az egész világnak mondom, hogy legyetek óvatosak! Ne próbáljatok másoknak ártani! Ne próbáljatok másokat kihasználni, és ne próbáljatok a saját erőtökkel felvágni! Mivel, ha ez a pusztítás egyszer elkezdődik az életetekben, nem fogjátok tudni, hogyan állítsátok meg.

Egyszer elmentem – szerintem már korábban elmondtam nektek, hogy elmentem Andhra Pradeshba és ott elmondtam az embereknek, hogy „Többé ne termesszétek ezt a ‘tambaku’-t (dohányt).” Nagyon haragudtak rám, mert azt gondolták, ez jelenti a megélhetésüket. Nagy vagyont gyűjtöttek és mindenfélébe belekeveredtek; mert túl sok pénzt szereztek, és mindenféle bűnt (‘papa’) követtek el.

Elmondtam, hogy „Nem azért jöttetek most ebbe a világba, hogy még több bűnt kövessetek el és több karmát halmozzatok fel, hanem, hogy megtisztuljatok a bűnöktől – ‘papaksh talana’. Nem azért jöttetek, hogy hozzáadjatok a bűneitekhez, hanem, hogy megtisztuljatok tőlük. Ez a megtisztulás ideje, azért vagyok itt, mint Nirmala, hogy megtisztítsalak titeket. Eközben ti halmozzátok a bűnöket. Mit értek el ennek a borzalmas dohánynak a termesztésével?” Nem hallgattak rám; aztán három beszédemben – rajta van a magnószalagon –, azt mondtam: „Vigyázzatok! A tengerben lévő Kalki rátok zúdítja haragját. Utolér benneteket!” És tudjátok mi történt Andhrában (1977 - szuperciklon)

Hasonlóan Morviban. Elmondom, hogy tavaly találkoztam néhány emberrel Morviból, néhány fontos emberrel. Mindannyian egy borzalmas „szentben” hittek, egy szörnyű alakban, aki több családot tett tönkre. Mondtam nekik „Miért hisztek ebben az emberben? Materialista dolgok felé viszi el a figyelmet? Miért hisztek benne?” Morviban minden házban ott volt ennek a borzalmas „szentnek” a fényképe. Amikor ezt elmondtam nekik, nem hallgattak rám. Azt gondolták, hogy csak azért figyelmeztetem őket, mert irigy vagyok rá. És tudjátok, mi történt Morvival. Ez tény! Minden az emberek előtt hangzott el, így feljegyezték, hogy hol és mi történt, és Mataji mit mondott róla.

Ezelőtt, egyszer Delhiben is találkoztam néhány emberrel Vrindavanból, akik meséltek nekem ezt-azt a ‘panda’-ról (zarándokhelyek papjai). Mondtam: „Mindannyian adjátok fel a szakmátokat, borzalmas emberek vagytok! Milyen jogotok van Isten nevében pénzt keresni?” Mindezek a panditok, ‘panda’-k és hasonló emberek a társadalom borzalmas élősködői. „Hagyjátok ezt a munkát! A Ganga folyó, amelyből tápláljátok magatokat, egy nap teljesen tönkre fog tenni benneteket.” Amikor a Yamuna és Ganga folyó kiáradt, Én Londonban voltam, láttam ezeket a papokat a tévében, ahogy menekülnek a ’khomcha’-val (árusító bódé, állvány) és mindenükkel.

Természetesen, amikor ezekkel a borzalmas emberekkel kapcsolatban vagytok, ha velük éltek, akkor ti is szenvedtek. Az ártatlan is szenved. Miért nyűgöznek le benneteket az ilyen emberek? Ezért fizetnetek kell. Amikor hatással vannak rátok, annyira megalkuvóak vagytok: „Végül is mindegy, ha már odamegyünk, adnunk kell valamit ennek a fickónak is, ő az őseink ‘panda’-ja – ott ül és kéreget a Ganga folyó előtt.” Képzeljétek el, ott folyik a szeretet és az öröm adományozója, és ezek az emberek a folyónak háttal ülve pénzt kérnek tőletek. Milyen ostoba emberek, annyira idióta, haszontalan emberek. Pénzt fizettek nekik és azt gondoljátok, hogy nagyszerű jótettet vittetek véghez a pénz adományozásával.

Ez az életvitel, amit folytattunk, kompromisszumokkal teli, anélkül, hogy megértettük volna, mi az Igazság, és mi nem az Igazság. Az egyik oldalon ott van a teljes vakhit mindazzal szemben, ami ebben az országban és az egész világon folyik, de főleg ebben az országban. Egyszerűen ártatlan emberek vagyunk, tele ‘bhavikta’-val (érzelmesség, hiszékenység). Ez igaz, de ez nem azt jelenti, hogy ostobának és esztelennek kell lennünk.

Például, a minap egy találkozón, egy Awargaon nevű helyen mondtam, hogy ezeket a ‘badave’-nek nevezett embereket (papok, aki megöröklik őseiktől a szertartás jogát) a Vithala templomban jól meg kellene büntetni azért, ahogyan bánnak azokkal a szentekkel, akik napokig gyalogolnak oda. Valamit tenni kell velük. Mindenki egy kicsit bosszús volt, amikor ezt mondtam, mert a szegény emberek szerint a ‘badavak’ – akik maguk a ráksaszák inkarnációi –, nagyszerűek. Betörik az emberek fejét, akik több ezer mérföldet tesznek meg, betörik a fejüket, akár egy kókuszdiót, és mindannyiuknak fáj ettől a fejük. Milyen kegyetlenül bánnak ezekkel az ártatlan, egyszerű emberekkel, és azt gondoljátok, hogy támogatnom kellene őket, amikor az igazságot, a vallást és a könyörületességet támogatom? Amikor ezt elmondtam, néhányan, akiknek anyagi érdekeltsége volt – biztos a ‘badavak’ rokonai vagy valami hasonló –, dühösek lettek rám. De Istennek hála, három hónapon belül az egész ügyet átvette a kormány.

Annyira jellemző ránk, hogy világosan látjuk azt, ami történik, mégis folytatjuk ugyanazt a templomokban, még Isten nevében is bűnt bűnre halmozunk. Halmozzuk a bűneinket; ahelyett, hogy megértenénk a fejlett elménkkel és megtisztítanánk magunkat tőlük, mi csak folyamatosan hozzáadunk. Így hívom a ’tamasi’ (baloldalas) embereket, akik nem használják az agyukat, ők a ’mulabuddhik’ (csökkent értelműek). Csak azért követnek valakit, mert valamilyen hipnotikus hatása van, vagy valamilyen „karizmatikus” mozgalom miatt – ez nyugaton látható; ezek a „karizmatikusok” több ezer rúpiát kérnek el tőlük. Több ezer rúpiát! Cserébe epilepsziát, üszkösödést adnak, ha azt nem is, akkor őrületet, elmebajt, mindenfélét. De az emberek, mint az őrültek futnak ezek után a mozgalmak után, és a pusztulásukat siettetik, az elkövetett bűnöket halmozzák ahelyett, hogy időt szánnának a megtisztulásra.

Ez az idő, amivel most rendelkezünk, a legértékesebb idő; nagyon figyelmesnek és ébernek kell lennünk önmagunkkal kapcsolatban. Nem szabad másnak a segítségétől függni ezen a téren, hanem meg kell próbálni teljesen megszilárdítani a saját létet Isten Királyságában, és elfoglalni a legmagasabb helyet a Mindenható Isten Szívében. Mivel, amikor Kalki eljön, mindezeket az embereket le fogja mészárolni, mindenféle könyörület nélkül. Hiányzik belőle a könyörület. Tizenegy Rudrája van, ami azt jelenti, hogy a tizenegy pusztító erő minden hatalmával megalapozódott benne. Amikor ezt látom – mivel képes vagyok mindezt látni –, a vészhelyzet nő bennem, és ezért mondom nektek: – Óvakodjatok! Ne játsszátok a bolondot! Ne legyetek könnyelműek és ne kössetek kompromisszumot abszurd emberekkel! Ragaszkodjatok az igazakhoz! Különben egyre közeledik a nap, amikor eljön Kalki.

Az emberek másik típusa, akik rendkívül nagyra tartják az intelligenciájukat és megtagadták Istent. Azt mondják „Hol van Isten? Nincs Isten. Nem hiszünk Istenben. Ez mind képtelenség, a tudomány minden.” Nézzük meg, mit ért el eddig a tudomány? Mit tett értünk a tudomány? A tudomány nem ért el semmit, csak élettelen munkát végzett. Csak ego-orientálttá változtatott. Az egész Nyugat ego-orientált, minden módszert megtalálnak arra, hogy bűnt kövessenek el. Módszereket találnak arra, hogy hogyan kövessék el a legnagyobb bűnöket. Vannak bizonyos guruk Indiában, akik ellátják őket azzal a tudással, hogy hogyan kövessenek el egyre súlyosabb és súlyosabb bűnöket. Így könnyen, nekifutásból a pokolba ugorhatnak.

Ami helytelen, az helytelen, legyen az akár ma, holnap, vagy tegnap, vagy több ezer évvel ezelőtt. Ami rossz a dharmádnak, a megmaradásod szempontjából, az rossz! Az új mondás, hogy „Miért lenne baj ez, vagy mi a baj azzal?” Ezt a kérdést csak Kalki tudja megválaszolni.

Én csak elmondom nektek, hogy ez rossz, és hogy ez rendkívül rossz, szemben áll a felemelkedéseddel, a lényeddel. Akkor majd nem lesz időd megbánni és azt kérdezni "Mi ezzel a baj?", lekaszabol benneteket.

Ez Kalki inkarnációja. Egy fehér lovon fog eljönni, ahogy mondják. Ez egy óriási dolog, ami ki fog dolgozódni. Minden egyes emberi lényt kiválogat, és akkor senki sem tud majd követelőzni.

Látjátok, mindent reklámoznak, mindent közzétesznek. Még ezt az eszközt is (mikrofon), amit a tudomány készített, a Sahaja Jóga terjesztésére tudjuk használni. Tudjátok, ha csakráimra helyezem (a mikrofont), vibrációkat kaptok és megkapjátok az önmegvalósulást. A tudomány egésze a Sahaj Jógának alárendelt.

Például, a minap eljött néhány tévés és mondták: „Anyám, felvételt akarunk készíteni Rólad.” „Legyetek óvatosak, mielőtt megcsinálnátok. Nem akarok semmilyen nyilvánosságot; bármit is csináltok, azt tegyétek rendesen.” A tévén keresztül átadhatjuk a Sahaja Jógát. Tegyük fel, ott vagyok a képernyőn, kérhetem az embereket, hogy tartsák felém a kezüket és ezrek kaphatnak önmegvalósulást, csak azáltal, hogy a tévét nézik. Ez tény, hogy a lényemből áramlik, ez tény! Miért kéne haragot éreznetek emiatt? Miért nem próbáljátok ki? Miért kell megsértődnötök, miért sértődik meg az egótok attól, hogy én ilyen vagyok? Engem az egyáltalán nem bánt, ha ti mások vagytok. Ha valamiben jók vagytok – például valami megszervezésében –, attól nem érzem magam rosszul. Miért éreznétek magatokat rosszul attól, hogy valaki Isteni személyiség? Miért bántott az, hogy Krisztus Isteni személyiség volt? Miért gyilkoltátok meg? Miért öltétek meg? Miért kínoztátok mindazokat az embereket, akik szentek voltak? Nagyon bölcsek és kedvesek voltatok, nem igaz? Nagyon kedves és aranyos emberek voltatok, akik mindenféle rosszfajta, haszontalan, félrevezető embert követtek.

Annyian vannak most, akik azért jöttek, hogy félrevezessenek benneteket. Pénzt kérnek azért, hogy félrevezessenek. Pénzt kérnek azért, hogy bűnbe vigyenek. Szépen helyet foglalnak nektek egy pokolba vezető utazásra; a saját helyük már szépen le van foglalva. És amikor beszélek róluk, az emberek megbántódnak, hogy Mataji miért beszél a guruk ellen? Ezek nem guruk, hanem ráksaszák!

Egyszer Krisztus felállt és azt mondta, „Az ördögöknek és az ördögök gyermekeinek a pokolba kell menniük.” Ezt az emberek megkérdőjelezték: „Miért beszél ellenük? Ők nem mondanak rosszat egymásról.” Krisztus azt mondta: „A sátán nem fog a saját háza ellen szólni.” Nagy barátságban vannak egymással. Nincs probléma köztük. Nagyon kedvesek egymással, most már a tanítványaikon is osztoznak: „Te ennyit kapsz, én ennyit viszek, és így mindannyian egyenesen a pokolra jutunk.” Rendesen meg van szervezve, mint ahogy az egyik vonat indul el először, aztán a második és később a harmadik vonat.

A másik oldala ennek a nagyravágyásunknak, ennek a fajta ego-orientáltságunknak, pénz orientáltságunknak az, hogy állandóan a pénzzel vagyunk elfoglalva. ‘Bhrama’-nak vagyis hallucinációnak hívom. Ez egy nagy hallucináció bennetek, hogy a pénz után rohantok. Egy másik hallucináció, hogy ’pretatma’-k (bhútok) és halott testek után érdeklődtök. Két káprázat, amit kergettek. Mit fogtok ezzel a pénzzel elérni? Menjetek és nézzetek meg valakit, aki állítólag nagyon gazdag. Csak menjetek és nézzétek meg, boldog-e az az ember? Vizsgáljátok meg az életét. Csak figyeljétek meg az úgynevezett sikeres embereket, miben sikeresek? Ki tiszteli őket? A hátuk mögött az emberek azt mondják: „Istenem, kinek az arcát láttam ma, el kell mennem, hogy kimossam a számat.”

Kedvező vagy-e? Ha valaki meglát, annak jó következménye van? Vajon, valami ‘subha’ (kedvező) történik vele? ‘Kalyanamay’ (jóakarattal teli) vagy? ‘Mangalmay’ (kedvezőséggel teli) vagy? Milyen személyiség vagy, ítélkezz magad felett! Ez az ítélet itt, a Sahaja Jógában bekövetkezhet.

Volt egy betegünk, aki eljött a Sahaja Jógába és azt mondta „Anyám, én egy fiatal fiú vagyok, de nem tudom mi történt velem, hogy kedvezőtlenné váltam.” „Honnan tudod ezt?” - kérdeztem. „Akárhova megyek ott a férj és feleség mindig veszekedni kezd, valami rossz történik a gyerekekkel, elkezdenek sírni, kiabálni és sikítozni. Most mindenki utál, mindenki azt mondja, hogy valami gond van veled.” – mondta. Rájöttem, hogy mi volt a gond vele. Meggyógyult. Most pedig gyönyörű vibrációkat áraszt.

Lehetnek nagyon rossz vibrációid, lehet, hogy bűnt követsz el a tudtod nélkül és azt mondod „Ó, Anyám! Vannak vibrációim, nagyon jól vagyok.” Ezek az emberek mindig becsapják önmagukat és másokat, nagyon jók ebben. „Ó, nincs semmi problémám, kiváló állapotban vagyok, a vibrációim a legjobbak, nagyon jól vagyok.”

A tetteid fognak megítélni. Mi jó tettél másokkal? Nemrég történt egy ilyen szerencsétlenség, és úgy találtam, hogy mindazoknak, akikhez hozzáért ez az úr, a bal Swadishthanájukban akadály volt, nagy akadály. Amikor elmondtam nekik, hogy nagyon rossz dolog volt ennek az embernek ekkora fontosságot tulajdonítani, mindannyian az életemre törtek.

Volt egy orvos, aki meglátogatott, egy Sahaja jógi. Eljött a fia, hogy találkozzon velem, nyolcéves és nagyon jó fiú, megkapta az önmegvalósulást, de nagyon rossz volt a Swadishthanája. „El szokott menni hozzátok ez az ember?” – kérdeztem. „Igen, nagyon gyakran jön.” – mondta. A figyelmeztetésem ellenére, járt hozzájuk és szórakoztatták ezt az urat. Ahelyett, hogy azt mondták volna: „Menj el Anyánkhoz, és tisztítsd meg magad!” Tudjátok, elcsábítja és hipnotizálja őket egy ilyen ember. „Szokott hozzátok járni ez az ember?” – kérdeztem. „Igen.” – válaszolta. „Rendben. Subíteljétek őt, ahogy ezt a Sahaja Jógában tesszük.” – mondtam. És a fiú megtisztult.

Tönkre akarjátok tenni a családotokat, a gyerekeiteket, mindenkit, mert ragaszkodtok egy hipnotikus alakhoz? Legalább egy kicsit legyetek tekintettel rájuk. Többen vannak így. A Sahaja Jógát nagyon könnyű cserbenhagyni. Londonban is tudom, hogy ki hova megy, ki mit csinál. Írok nekik és szólok nekik, hogy „Ne csináld! Egyszerűen ne tedd meg, ne legyen semmi közöd hozzá!” Azonnal meg kell értenetek, hogy „Anyánk tud ezekről a dolgokról; tudja, és ha szólt nekünk, akkor aszerint kell eljárnunk.” Ne vitatkozzatok! Vitatkozáson keresztül kaptatok vibrációkat? De a Sahaja Jógában még mindig botladoznak az emberek, és ez a legrosszabb dolog, amit tehetnek, mert a ’yogabhrashtákat’ (jógik, akik elbuknak) ítélik el leginkább. Hova fognak menni?

Figyelmeztetnem kell minden Sahaja jógit, aki itt van, mivel a Sahaja Jóga az Utolsó Ítélet. Ez nem csupán egy ítélet, hogy beléphettek-e Isten Királyságába, hogy Isten állampolgáraivá válhattok-e – ez így van –, de azonkívül az is meg lesz ítélve, hogy megvan-e a képességetek arra, hogy ott legyetek, hogy rendelkeztek-e a teljes odaadással és az isteni törvények megértésével. Ha mondjuk, Indiához tartoztok, indiai állampolgárok vagytok, de hibákat és bűncselekményt követtek el, akkor is meg lesztek büntetve – még ebben az esetben is! Tehát, még ha Isten állampolgáraivá váltok is, nagyon kell vigyáznotok!

A második dolog, amiről beszélni szeretnék, az Kalki pusztító erői. A mai beszéd nagyon szigorú lesz számotokra, mivel az inkarnáció, akiről kértétek, hogy beszéljek, nagyon szigorú, a legkeményebb mind közül.

Ott volt például Krishna inkarnációja, akinek ’hanana shaktija’ (pusztító erő) volt. Megölte Kamsát, olyan sok ráksaszát ölt meg; ahogy tudjátok, még kiskorában Putanát is megölte, és még sok mást. De ’leela’-val (játékosság) is rendelkezett és volt benne szeretet; engedékeny is volt, és meg is bocsátott embereknek.

De Krisztus, aki a megbocsátás megtestesülése, Krisztus megbocsájtása nem más, mint a benne lévő fenntartó erő. Ha ez felszínre tör, a teljes megbocsájtás a nyakunkra szakad, mint egy nagy katasztrófa, ha nem tudjuk felfogni a megbocsájtásának az értékét. Nagyon világosan elmondta: „Az ellenem elkövetett bűnöket eltűröm, de a Szentlélek ellen egy rossz szó sem megengedett!” Világosan elmondta. Ezt most meg kell értenetek. A Szentlélek az Adi Shakti.

Meg kell értenetek, hogy egy effajta inkarnáció közeleg, aki megkapta Krishna erőit, amelyek ’hanana shakti’ (pusztító erők); Brahmadeva erőit is megkapta, ami szintén ’hanana shakti’, Shiva ’hanana shaktiját’, amelynek része a ’Tandava’ (a pusztítás tánca). Aztán Bhairava erejét, amely, ahogy tudjátok, Bhairava pusztító szimbóluma egy nagy kardszerű dolog; megkapta Ganesha ’parasha’-ját (csatabárd); Hanumana ’navasidhi’-je (kilenc természetfeletti képesség), amely szintén pusztítani fog, mind nála van. Buddha megbocsájtása, Mahavira ’ahimsa’-ja (erőszakmentessége) mind a feje tetejére áll.

Mind a tizenegy erő ránk szakad, amikor befejezzük a Sahaja Jógát, amikor teljesen ki leszünk válogatva; a végső pusztítást ő fogja véghezvinni. Bárcsak egy sima megölés lenne, de nem átlagos ’hanana’ lesz, ahogy azt a Devi is tette. Mivel a Devi elpusztította mindezeket a ráksaszákat több ezer évvel ezelőtt, de ismét visszakerültek a helyükre, mindannyian.

Most, ebben a pillanatban a probléma teljesen más, ezt próbáljátok megérteni. Régen, egészen Krishna idejéig, amikor azt mondta „Yada yada hi dharmasya, glanirbhawati bharata (Amikor a tisztesség hanyatlóban van)... vinashaya cha dushkrutham panitranaya cha sadhunam (elpusztítani a gonosztevőket, és megmenteni a szenteket.)” – Bhagavad Gita, IV. fejezet. Ezt a két dolgot kell megértenetek: elpusztítani a ’dushkrutham’-ot, vagyis a kegyetlen embereket, a negatív erőket, és megmenteni a szenteket – „sambhavami yuge yuge. (eljövök újra és újra.)”

De a probléma a Kaliyugában, hogy nincs tisztán és egyszerűen szent vagy ráksasza. Annyi ráksasza került az elmétekbe. Rossz emberek pártjára álltok, akik rosszat tesznek, mindenféle rosszat követnek el a politika, a vallás, a haladás, az oktatás és mindenféle más nevében. Amikor támogatjátok őket, bekerülnek az Agnyatokba, bennetek vannak. Amikor bennetek vannak, hogy lehetne elpusztítani a ’dushkrutham’-ot? Bennetek vannak! Lehet, hogy jó emberek vagytok, de azért pusztultok el, mert a fejetekben vannak. Tehát nincs egy kőbevésett szabály arra, hogy megállapítsuk, ki valóban negatív és ki valóban pozitív.

Csak a Sahaja Jóga tud megtisztítani és teljesen pozitívvá változtatni, pozitívan jó emberré és vallásos emberré. Ez az egyetlen mód, mivel az ’ankura’-d (a csírád), amikor elkezdi megadni neked az önmegvalósulást, megérzed az önvalódat, és ezáltal tudatosul benned, hogy az önvalóddal (a Lelkeddel) vagy azonos, és nem ezzel a káprázattal. Elkezded élvezni önmagadat (a Lelked). Amint elkezded élvezni, feladod mindazokat a dolgokat, amelyek kompromisszumra késztetnek és egy borzalmas összezavarodott személlyé változtatnak. Mindez a zűrzavar eltávozhat.

Ezért elengedhetetlen, hogy elkötelezzük magunkat teljes odaadással a Sahaja Jóga mellett, és megváltsuk magunkat minden rossz tettünktől, és másokat is, akiket ismerünk. Ez az egyetlen dolog, amit adhatunk a barátainknak, az ismerőseinknek és az egész világnak.

Az emberek meghívják egymást vacsorára, egy italra, erre-arra. Mit adtok ezzel nekik? Semmit! Ajándékot adnak születésnapra, mindenkinek girlandot adnak, jókívánságot mondanak ... Londonban, Karácsonykor a képeslapok olyan szinten felhalmozódnak, hogy Karácsony előtt tíz nappal már nem lehet levelet küldeni. És hol van Krisztus? Krisztus születésének napján pezsgőt bontanak. Annyira bolondok! Akkor is pezsgőt bontanak, ha valaki meghal. Most már a pezsgő a vallásuk és a whisky a Kundalinijük. Nem értik meg Istent. Hogyan érthetnék, amikor Istent a saját hamis elképzelésük alapján építették fel.

Anyaként figyelmeztetnem kell benneteket, vigyázzatok! Ne játszadozzatok magatokkal (a Lelketekkel). Ne maradjatok le, hanem fejlődjetek, haladjatok, emelkedjetek fel! Azért vagyok itt, hogy segítsek nektek. Azért vagyok itt, hogy éjjel-nappal nektek dolgozzak. Tudjátok, hogy milyen keményen dolgozom. Mindent megteszek, hogy segítsek, mindent megteszek, ami csak lehetséges, hogy rendbe hozzalak benneteket, hogy átmenjetek az Utolsó Ítélet vizsgáján. De együtt kell működnötök, gyorsan haladjatok előre, és az időtök nagy részét a Sahaja Jógára kell szánnotok, hogy átitasson benneteket minden, ami nagyszerű és nemes.

Kalki témája eléggé nagy, és ha megnézitek a Kalki Purana-t, az egy terjedelmes könyv, persze rengeteg szemét is van benne. De ha az emberek megkérdezik, mikor jön el az ideje, azt mondjuk, hogy ez egy élő folyamat. Amikor befejeztük a munkát, amikor úgy látjuk, hogy nincs esély rá, hogy több ember csatlakozzon ehhez, akkor fog Kalki eljönni. Lássuk, mennyi ember jön el. De ebben is van egy határ.

Tehát az lenne a kérésem, hogy menjetek és hívjátok a barátaitokat, az ismerőseiteket, a szomszédaitokat, mindenkit.

Holnap lesz a Navaratri program utolsó napja, amikor lesz egy kis köszöntés az Anyának. Számomra a legnagyobb ünnepség az lesz, amikor itt Bombayben, több önmegvalósult ember lesz, akik komolyan veszik a Sahaja Jógát. És miután bejönnek a Sahaja Jógába, nem vesznek részt a rágalmazásokban, kicsinyeskedésben és nem lesznek mérgesek egymásra, hanem értelmesen és bölcsen viselkednek.

Az a legmeglepőbb, hogy akiknek a nemzet legjavának kellene lennie, a legkifinomultabb emberek, annyira kicsinyesek és haszontalanok.

Ezeket a dolgokat el kellett nektek mondanom, az azonnali vészhelyzet miatt, amit látok közeledni. Csak imádkozni tudok, hogy ez ne Bombaybe kezdődjön.

Bombay eljutott a szakadék szélére, ha emlékeztek, azon a napon, amikor Rajesh Shah telefonált nekem, hogy „Anyám, mi van az esővel? Mi lesz az esővel, mi lesz az esővel?” Nem válaszoltam neki, amíg azt mondta: „Anyám, tudom, hogy haragszol Bombay embereire, de bocsáss meg újra nekik.” Az volt az az éjszaka, amikor elkezdődött a nagy esőzés.

Óvakodjatok a következő csapástól! Ezt el kell mondanom minden bombayinak! Minden alkalommal, amikor visszajövök, a Sahaja jógik ostobaságát látom, hogy valahol elkezdenek követni egy embert és elvesznek.

Egy másik dolog, hogy a bombayi emberek még most sincsenek tudatában annak, hogy mi fog rájuk szakadni. Teljesen tudatlanok azzal kapcsolatban, hogyan lettek megteremtve az amőba szintről erre a szintre, mit tett értük Isten, és mit kell nekik tenniük Istenért. Ez egy nagyon szomorú helyzet az egész ország számára, mivel az emberek Bombayt próbálják követni. Annyi ember van, aki inkább egy színészt és színésznőt szeretne követni Isten helyett. Ez a baj a felszínes természetünkkel.

Azt kell mondanom, hogy holnap egy nagyon jó programunk lesz. Gregoire de Kalbermatten írt egy könyvet, „The Advent”; ő egy báró fia, svájci, és amikor eljött hozzám, tisztán láttam, hogy kereső, bár lehetetlen eset volt, olyan volt mint egy skizofrén. Abszolút lehetetlen állapotban volt, de láttam, hogy egy nagy kereső lakozik legbelül, és keményen kellett vele dolgoznom egy évig, hogy normális állapotba kerüljön. De amikor még ez a keresés sincs meg bennetek és így tévútra tértek, mi lesz veletek? Nem tudom.

Tehát legyetek óvatosak, nagyon óvatosak. A mai napon figyelmeztetlek benneteket, mert azt kértétek, hogy Kalkiról beszéljek.

A homlokunkon található. Amikor Kalkival kapcsolatban akadály van – Kalki csakrájában akadály van – az egész ’murdha’ (fej) felül rossz állapotba kerül. A Kundalini felemelkedésekor láthatjuk, hogy a ’murdha’ teljesen rossz állapotban van, nem emelkedik fel. Az egész fej elzáródik. Az ilyen emberek nem engedik a Kundalinit felemelkedni, csak mondjuk a Hamsa csakráig. Lehet, hogy megpróbál legfeljebb az Agnya csakráig emelkedni, de a Kundalini visszaesik.

Persze az egyik ok, ahogy mondtam, ha rossz guruk előtt hajtjátok meg a fejeteket. Akkor is szenvedni fogtok. De a túlzott gondolkodás is problémát okoz itt a jobb oldalon, Kalki egyik aspektusával lesz probléma, és egyensúlyhiány alakul ki ezen az oldalon.

Ha valakinek az egész homloka tele van dudorokkal, tudni lehet, hogy Kalki csakrája nincs rendben. Ha Kalki csakrája nem működik, az illetőt valami súlyos csapás fogja érni, ez jelzés az illető számára. Amikor Kalki csakrája nem működik, minden ujja elkezd égni. A kezeken és a tenyéren, néha még a testben is borzalmas égető érzés van. Ha valakinek a Kalki csakrájában akadály van, az azt jelenti, hogy valamilyen borzalmas betegségben szenved, ami lehet rák, esetleg lepra. Lehet, bármilyen efféle betegség, vagy lehet, hogy valamilyen nagy szerencsétlenség fogja érni.

Ezért Kalki csakráját rendben, egyensúlyban kell tartani. Legalább tizenegy alcsakrája van Kalki csakrájának. Ezek közül legalább néhányat próbáljatok meg életben tartani, hogy a többit is megmenthessétek. De ha az összes csakra tönkremegy, akkor nagyon nehéz önmegvalósulást adni.

Mit kell tenni azért, hogy Kalki rendben legyen? Félelemmel vegyes csodálatot kell érezned Isten iránt. Ha nincs meg ez az áhítat Isten iránt, ha nem félsz Istentől, ha nem félsz attól, hogy ha rosszat teszel, utolér a haragja, mert Ő egy haragos Isten, tele van felénk irányuló méreggel, ha bármi rosszat próbálunk tenni, és nincs bennünk félelem. Nem mintha el kéne ezt rejteni előlem, vagy bárki elől – mert te magad tudod, hogy rosszat teszel. Ha valami rosszat követsz el, és tudod a szíved mélyén, hogy „Valami rosszat teszek”, kérlek, ne tedd! Máskülönben a Kalkid fogja megszenvedni.

Ha megvan ez a félelemmel vegyes áhítat benned Isten iránt, és tudod, hogy Isten Mindent átható, Mindenható, hatalma van, hogy felemeljen minket a lét magasabb szintjére, és rendelkezik azzal az erővel, hogy ránk ruházza minden áldását. Ő a legkönyörületesebb Isten, vagy mondhatjuk, a legkönyörületesebb Apa, akit el tudunk képzelni. De ugyanakkor van benne harag, és ha a haragját rád zúdítja, nagyon vigyázz!

Anyaként figyelmeztetnem kell benneteket: vigyázzatok Apátok haragjával, mert ha megtalál a haragja, senki nem állíthatja meg. Senki sem állíthatja meg, és az Anya könyörületességére sem fog hallgatni. Azt mondhatja, hogy „Elkényeztetted a gyermekeidet azzal, hogy túlságosan szabadjára engedted őket.”

Tehát, el kell mondanom, hogy kérlek, ne tegyetek semmi rosszat, hogy ne érezzem rosszul magam miatta. Mivel egy Anya számára nagyon nehéz ezeket a dolgokat elmondani. Egy anya számára, akinek gyengéd és kedves a szíve, nagyon nehéz ezeket elmondani. De az a kérésem, hogy ne játsszatok ezzel, mert Apátok tele van haraggal és megbüntethet, ha valami rosszat tesztek. De ha bármit tesztek érte vagy a saját lényetekért, az önmegvalósulásotokért, a legmagasabb szintre kerültök.

Lehetsz ma a legnagyobb milliomos, lehetsz a leggazdagabb ember, lehetsz a legnagyobb politikai vezető, lehetsz miniszterelnök és egyéb ostobaság – Isten jelenlétében azok kerülnek a legmagasabb pozícióba, akik Isten számára kedvesek, és nem mindezek a világi dolgok, amelyek annyira érdekesnek és varázslatosnak tűnnek.

A legfontosabb dolog, hogy Istent illetően hol tartotok? Ezt a kapcsolatot kell megalapoznotok azáltal, hogy először ti magatok ismeritek meg az ’Atmát’ (a Lelketeket) a Sahaja Jógán keresztül, és aztán kapcsolódtok hozzá.

Isten áldjon mindannyiótokat!

Most lesz egy Sahaja Jóga megbeszélés, hogy kijavítsátok magatokat, és szeretném, ha azok az emberek, akik nem voltak itt korábban, előre jönnének és megkapnák az önmegvalósulást. Szeretném, ha minden Sahaja jógi ma segítene Nekem, mivel ma Kalki napja van, és kicsit túl sok a vibráció.
