4 července 1992
Vishnumaya Púdža
Ashram Everbeek, Everbeek (Belgium)
Šrí Višnumája púdža: Je dcerou Mahákálí, 04/07/1992, Everbeek, Belgie

Dnes je jedinečná příležitost udělat púdžu k Višnumáje. Vstoupila do tohoto domu, proto Ji musíme uctít. Především bychom měli vědět, kdo je Višnumája. Je velmi důležité to vědět, protože v Dévi Mahátmjam je popsána pouze jako inkarnace Bohyně, Vishnumaye di shabdita - nazývá se Višnumája. Ale podívejme se, kým doopravdy je, kdo je Višnumája. Můžeme tedy říci, že Višnumája je Kálí a je dcerou Mahákálí. Přišla na tuto zemi a zabila velmi mnoho ďáblů a mnoho rakšasů, aby ochránila svaté před jejich agresí. A stále působí tak, aby zničila všechnu negativitu světa. Je v tom velmi rychlá, řekla bych, a ví, kde je negativita a snaží se ji spálit tak rychle, jak je jen možné. Její původ je tedy takový: Višnumája byla dcerou Mahákálí a byla stvořena samotnou Mahákálí, aby přemohla ony démony a dostala pro tu práci i speciální zbraně. V době Šrí Krišny se však narodila jako Jeho sestra. A místo aby byl Šrí Krišna zabit Jejím strýcem, jak to znáte z toho příběhu, byla vyměněna. Ve skutečnosti byla dcerou Ješódy a byla vyměněna za Šrí Krišnu. A ta dívka, malá holčička, byla zabita strýcem Šrí Krišny, stala se bleskem na obloze a oznámila: „Šrí Krišna se už inkarnoval a tvůj osud je v Jeho rukou a On se tě chystá zabít.“ - To řekla Kansovi. Tak to je Višnumája. Potom se znovu narodila v době Šrí Krišny, když byl králem Dváriky, a provdala se, abych tak řekla, za těch pět Pánduovců. Neboť Ona byla Draupadí. Podstatné na tom je, že Ona je tou, která spojuje pět elementů. A těch pět Pánduovců představovalo pět elementů, které Ona jako jejich žena spojila, neboť Ona je tou, která spojuje všech pět elementů, z nichž je vytvořen tento hmotný vesmír. Takto jsme navázali vztah se Šrí Krišnou. A jak víte, Šrí Krišna se k Ní choval jako k sestře. Jak víte, když se jednou pokusili urazit Draupadí a strhnout z Ní sárí, byl to Šrí Krišna, kdo Jí pomohl, protože Ona byla Jeho sestrou a velmi mocnou paní. Ona je také zodpovědná za Mahábharátu. Ona je tou, která to rozpoutala, tou, která řekla: „Musíte s těmi Pánduovci (Kuruovci) bojovat.“ Řekla jim naprosto jasně: „Musíte ty Kuruovce přemoci, a sice tak, aby nebyli jen poraženi, ale zničeni.“

Neboť cudnost ženy je velmi důležitá a v Indii má být každý, kdo se pokusí zneužít cudnost ženy, proklet, zničen. A to bylo veliké poselství Mahábharáty, že jen proto, že Ji tolik urazili, vznikla celá ta válka a oni byli všichni zničeni. Tak to je příběh o Višnumáje, ale protože všechna Božstva sídlí nyní v Ádi Šakti, máte ve své levé Višudhi Její odraz. A levá Višudhi je velmi důležitá, protože máme problémy s egem. A vy opravdu potřebujete někoho, aby nám připomněl, že bychom neměli mít ego a utiskovat ostatní. To připomenutí k nám tedy přichází možná ze svědomí či odkud, možná řeknete, že z výchovy, a usadí se v naší levé Višudhi jako mraky viny. Také, jak víte, katolická církev a všichni ti lidé, všechna náboženství, říkají: „Jste hříšník,“ a všechno se to usazuje na levé straně vaší Višudhi čakry. Takže je tam pocit viny. No a je-li tam vina, pak je tam. Ona se tam usazuje. Když na sebe viny s drhnutím narážejí jako mraky na obloze, Višnumája vám přivodí pocit pálení, spaluje zde bhúty, spaluje naši vinu a také odstraňuje svým světlem naše pochyby o sobě. Avšak na začátku v Sahadža józe, jak jste viděli, když Kundaliní stoupá, cítíte vždy velmi zřetelně levou stranu, bolest nebo občas pálení. A někdy lidé říkají: „Matko, proč tady cítím pálení, když Kundaliní stoupá?“ Protože je to Višnumája, snaží se je spálit. To je jedna z Jejích schopností, spalovat. Některé z nich, například můžeme říci element vody, dokáže rozpouštět. Led vás zase může zklidnit, ale Višnumája je element v podobě elektřiny, která vás skutečně uvede do správné formy tím, že spálí vaše negativity. Je velmi překvapující, že síla Višnumáji je na levé straně, a přesto v sobě má ten oheň, který může spálit, řekla bych, negativity v podobě bhútů na levé straně. Podívejme se nyní, jak si vyvineme ty levostranné bhúty. Je to velmi zajímavé, protože když máme co do činění s Višnumájou, měli bychom s Ní spolupracovat a už bychom v sobě neměli mít žádné bolesti. Přichází to na nás, obzvlášť na Západě. Myslím, že v Indii se nikdo kvůli ničemu vinný necítí. Je to něco velmi překvapujícího, Já jsem nikdy neviděla, že by se nějaký Ind cítil vinen. To proto, že když v Indii někdo udělá chybu, víte, ta kultura nabádá: „Toto se nedělá, tamto se nedělá.“ Takže když někdo omylem něco udělá, snese, když mu pak vynadají, ale nikdy se nebude cítit vinen: „Ublížil jsem tomu člověku,“ nebo: „Řekl jsem něco nevhodného,“ nebo: „Neměl jsem to říkat,“ protože v celé té kultuře není nic jako „promiňte“ a „děkuji vám“. Jak zvláštní je indická kultura. Neříká se nic takového jako „promiňte“. A „děkuji vám“ také tak moc neříkají. A říkat pořád „děkuji vám“ a „dobré jitro“, „dobrý večer“, neustále, je pro nás cosi strojeného. Dokonce ani v Maháraštře ženy nikdy neříkají „namasté“, s výjimkou Bohyni nebo Bohu nebo inkarnacím či v chrámech. Nikdy neřeknou nějakému člověku „namasté“ takhle, ale jen takto. Nebo se mohou jen usmát, to je vše. Je tomu tak proto, že klanět se musíme jen Bohu. Proč bychom měli každému říkat, „dobré ráno“, „dobrý večer“? „Dobré ráno“ bychom měli říkat jen Bohu.

Víte, takhle to je, tak se to dělá. Takže pokud jste udělali něco špatného, řekněme na Východě, chci říci, v Indii jako takové, pokud jste něco udělali tak, jak jste to dělat neměli, pak jsou jen dvě možnosti, jak se s tím vypořádají. Buď to přiznají a jdou k tomu člověku: „Tohle jsem udělal špatně, teď mi můžete podřezat krk, dělejte, co chcete. Ať mi dáte jakýkoli trest, jsem ochoten ho přijmout.“ První věc je, že si to přiznají: „Pokud si myslíte, že jsem to udělal špatně, můžete mi hned dát facku, mohu si pro tu facku dojít.“ Dejme tomu, že řeknete svému otci něco hrubého. To se neříká, to jsou nezpůsoby, protože on je starší. Pokud byla nějaká starší osoba uražena, pak je to špatné, pak půjdete, dotknete se nohou toho člověka a řeknete: „Omlouvám se, řekl jsem to a doufám, že mi odpustíte.“ Druhá osoba pak řekne: „Odpouštím vám.“ Dám vám příklad. Byli jsme v Rusku a mezi dvěma osobami vyvstal menší problém. Jeden byl o hodně mladší a druhý o hodně starší, sahadžajogíni. Takže ta reakce... řeknu vám, jak to bylo. Ten starší přišel a ve dvě hodiny v noci si stěžoval, že mu ten člověk řekl: „Ty nevíš, čeho jsem schopen.“ Řekla jsem: „Opravdu? Tak takovou věc ti říkat neměl.“ Tak jsem toho chlapíka zavolala a probudila ho kolem půl třetí ráno. Řekla jsem: „Proč jsi mu něco takového říkal? Neměl jsi to říkat. On je starší, než ty, nemůžeš říkat něco takového.“ „Protože,“ řekl, „on se mnou, Matko, mluvil, jako kdybych byl jeho sluha. Nemluvil se mnou tak, jak měl, tak jsem to řekl.“ Já jsem však namítla: „Přesto nemůžeš tohle říkat starším než ty, nemůžeš to říkat.“ „Ano, samozřejmě, vím, že jsem udělal chybu a ve skutečnosti jsem nespal, nebyl jsem probuzen. Nespal jsem, přemýšlel jsem, že bych měl zítra ráno jít, požádat o prominutí a ukončit to.“ „Hned teď,“ řekla jsem. Okamžitě vstal a chytil jeho nohy a řekl: „Tak mi odpusť. Protože - tys to taky dost přehnal.“ On řekl: „Souhlasím, byla to moje chyba, tak mi taky odpusť.“ Hotovo! A na Západě to kdysi také nebylo tak zlé. Co dělávali v případě, že byl mezi dvěma muži spor? Používali svého umění boxu, pěkně se vzájemně zboxovali - všichni se navzájem zboxují a vyřízeno! V dnešní době nemůžete nikoho zboxovat, nemůžete prosit o odpuštění, je to příliš o prestiži a tak dále.

Všemi těmi vykonstruovanými záležitostmi jste způsobili, že se cítíte vinni, jelikož se předpokládá, že budete. Pokud někdo - je to přirozené - pokud vám někdo něco řekl, prostě půjdete, zbijete ho a řeknete: „Proč jsi mi řekl takovou věc?“ A ten chlapík vás na oplátku zboxuje a hotovo. To byl naprosto běžný styl, který vidíte ve všech těch starých amerických filmech; vidíte tohle všechno, viděla jsem to vždycky. Tahle záležitost s vinou však přišla kvůli překultivovanosti. Říkávala jsem si: „Proč se kvůli všemu cítí vinni?“ Prvním důvodem je překultivovanost. Protože vy nemůžete jít a říct někomu: „Ó, já se omlouvám, řekl jsem to a to, odpusť mi, prosím.“ A ten druhý možná ani neodpustí. Je to kvůli překultivovanosti a špatné komunikaci. Lidé spolu nekomunikují. Chci říci, například v Indii, se spolu lidé poperou a druhý den vidíte, jak se objímají. Netrvá to příliš dlouho. Ale pokud existuje mezi rodinami nějaký skutečně velký problém nebo někdo něco... něco starého, pak to pokračuje. Nebudou s tím člověkem mluvit, budou si udržovat odstup, budou se toho držet celou dobu. Ale tady to tak není. Povrchně se setkají s každým. Navenek budou mluvit s každým, ale uvnitř mají ten pocit viny. Takže kvůli té povrchní překultivovanosti se stalo, že máme napadenou levou Višudhi. A pak se Višnumája rozzlobí. To je důvod, proč většina lidí na Západě, jak jsem viděla, má levou Višudhi, a dokonce i Já jsem to od vás všech dostala. Je to tak. Není to nic, je to vykonstruované, je to mýtus, nic, kvůli čemu bychom se měli cítit provinile. Konec konců, kdybyste udělali něco špatného, byli byste ve vězení. Sedíte tady, tak jak můžete být vinni? Takto záležitost viny velmi zbrzdila náš růst v Sahadža józe, vím to. Především tedy máme problém, jak překonat vaše ego. Ego existuje, a když své ego vidíte a nedokážete říct, že jste egoističtí, musíte to svést na levou Višudhi. Takže první věc, kterou musíte udělat, je vidět, že máte ego. Dobrá, pak se postavte před zrcadlo, oddělte se od svého odrazu a pusťte se do něj: „Jak si dovoluješ mít v sobě ego? Jsi sahadžajogín - nemáš co mít nějaké ego.“ Máte-li však pocit viny, nikdy neuvidíte, že máte ego. Budete pouze cítit vinu, ale nikdy neuvidíte, že máte ego. A tak ego přetrvá a levá Višudhi taky. Obojí se dá snadno překonat, pokud si to přiznáte. Jen se dívejte sami na sebe. „To bylo moje ego? Ano. Proč bych měl mít ego?“

Existují způsoby, jak všechny ty nevyváženosti v sobě odstranit pomocí Sahadža jógy. Není to těžké. A bylo to odstraněno. Vy přece znáte pravou stranu, levou stranu - je to tak jednoduché. Sahadža jóga je pouhý pohyb vašich prstů a rukou - to je všechno. Není to záležitost diagnózy, kde vám odeberou krev, jazyk, oči a prohlásí, že jste zdraví. To není ten způsob. Prostě jen cítíte, že jste v pořádku, že jste v rovnováze. Jakmile je rovnováha upevněna, není žádný problém s Višnumájou. Takže ta Višnumája, která byla sestrou Šrí Krišny a později přišla jako Draupadí a další, dnes existuje také v tomto světle a ve vaší levé Višudhi. Lidé však nechtějí vědět, co je s nimi v nepořádku. To je velký problém. Například v Yorku mají chrám, kde biskup z Durhamu, zcela zbytečný člověk, prohlásil, že Kristus byl obyčejný člověk a že byl možná homosexuál. Dovedete si představit, že někdo tvrdí něco takového? Chci říci, že i jenom to slyšet je příliš! A my bychom měli udělat nějaké pokusy, měli bychom to zjistit prostřednictvím určitých objevů. Dovedete si představit, že tak šílenou věc mohl říct v kostele? Takže když celá ta záležitost, ten obřad, kde to řekl..., pak náš arcibiskup z Canterbury, který je další takový, byl novým objevem toho člověka tak okouzlen, že ho v kostele v Yorku vyznamenal. A když se pak celá ta záležitost chýlila ke konci, uviděli blesk kroužící kolem chrámu. Až byli všichni lidé venku, ten blesk se na ten chrám vyloženě vrhl a celý ho zničil, s výjimkou spodní části. A místo, aby viděli, že to, co udělali, bylo špatné, řekli: „Vidíte, pohleďte na milost Boží a ušlechtilost naší víry, že spodní část chrámu neshořela.“ Uvést takové vysvětlení! Takže pak přišlo vysvětlení. Viděla jsem, že je to zde velice běžné, protože mysl je tady velmi inteligentní. „Udělal jsem to, protože jsem to myslel tak a tak.“ Vždy je nějaké vysvětlení pro vše, co jste udělali špatně. „Myslel jsem to takto.“ Ale proč jste to tak myslel, to je to hlavní, co však už nikdo nechce slyšet. Když se zamyslíte: „Proč jsem to myslel takhle?“ Je to tedy únik z prosazování vašeho ega, které ublížilo jiným nebo také ublížilo nějakým Bohům. Je to jen vysvětlení a lidé se vykrucují. Opravdu je tolik těch, kdo se vykrucují, viděla jsem, že se, jako pan Waldheim, jen vykrucují ze všech těch - ze všech těch problémů, které způsobili, ze všech těch špatností, které udělali. Chci říci, že tak či onak vědí, jak se z toho vykroutit. Protože ta metoda, kterou vyvinuli, je prostě o tom říct něco, co by jim dalo určitou možnost nějak se z toho vyvléct. Oni si to ale nechtějí přiznat.

Musíme tedy pochopit, že je třeba postavit se tomu čelem. A vím také o sahadžajogínech, řekněme, že jsou někteří, kterých se zeptáte: „Cože? Proč se to stalo?“ „Já jsem myslel...“ Ale proč jste vůbec mysleli? Měli jste vnímat vibrace. Nejste na úrovni myšlení, nyní jste na úrovni vibrací. Proč nepoužít svoje vibrační vědomí? „Já jsem myslel.“ Jakmile vás napadne to „já jsem myslel“, pak máte pozornost na něčem, co je mýtus. Skutečnost je, že jste udělali chybu, v pořádku - přiznejte, že to je chyba a že se má napravit. Vezměme tedy například auto, existuje nějaké auto. Pokud se porouchá či něco podobného, neříká si: „Já jsem myslelo,“ nebo snad ano? A my si taky nikdy nemyslíme, že auto myslelo. Uděláme to, že auto opravíme, a hotovo! Máme-li v autě jezdit, opravíme je. Stejným způsobem ta mysl, která říká: „Já jsem myslela,“ by naopak měla opravit sama sebe. Věta: „Já jsem myslel,“ by se tedy v jazyce sahadžajogínů neměla vyskytovat. Takže my nemyslíme, víte, my jsme v bezmyšlenkovém vědomí. A pak se věci řeší jaksepatří. Začnete-li si říkat: „Myslím, že jsem zodpovědný,“ je s vámi konec. Když si začnete říkat: „Já nejsem zodpovědný, všechno dělá Bůh, já nejsem za nic zodpovědný,“ pak když se udělá chyba, je to chyba Boha, nechme Ho, ať má levou Višudhi On. Já jsem však nic špatného neudělal. Když ale řeknu: „Já jsem myslel,“ znamená to, že přebírám zodpovědnost a vytvářím si své vlastní problémy. Takže abyste učinili nějaké rozhodnutí, měli byste být ve stavu bezmyšlenkového vědomí. Mnohokrát vidím, jak se všechny ty věci dějí jako drama kolem Mě a mlčím. Říkám: „V pořádku, všichni jsou v pořádku.“ Zastávám všeobecný souhlas. Ale všechno, co se musí udělat, se děje podle Boží vůle. Teď už to ale lidi nepřekva- puje tak, jako dřív. Protože to lidi napravuje, je to úspěšné, přináší to výsledky. Nakonec teď přijali, že všechno, co Matka rozhodne, je to nejlepší. Ale Já vlastně nerozhoduji, abych byla naprosto upřímná, nedělám nic. Ale vidím to tak jasně, tak očividně, že to je ta správná věc, která by se měla udělat, tak proč dělat špatné věci? Takto na sobě tedy musíte pracovat, abyste překonali problém Višudhi. Višnumáju však musíme uctívat, musíme si Ji skutečně připomínat denně, v čemž Západ často selhává. Jestliže je vaše Višnumája ve špatném stavu, zlobí se na vás, co se stane? Neustále kupíte vinu za vinou, jednu za druhou.

Ale pokud jste po celou dobu ostražití a udržujete svoji Višnumáju nedotčenou, co se stane? Že se o vás postará, že nedopustí, aby mohla vstoupit jakákoli vina. A pak máte ze svého Ducha maximální požitek. S vinou je v tom vroubek. Vy totiž... „Ach, já jsem tak šťasten, Matko, šťasten, velice šťasten, raduju se,“ ale co se najednou stalo? „Ó, to jsem udělal špatně.“ Viděla jsem, jak se lidé rozrušují kvůli maličkostem. Chci říci, že Já mám samozřejmě také jiný život, velmi překultivovaný svět. Jeden pán v klidu jedl a najednou: „Ach.“ „Co se stalo?“ „Ó, měl jsem zavolat tamtomu člověku a nezavolal jsem.“ „Ale teď jíte svoje jídlo, teď. Proč se o to staráte?“ „Ne, měl jsem.“ „Ale co se stane? Stejně jste nezatelefonoval, tak nezavoláte ani teď. Je to v pořádku, teď si raději snězte jídlo a pak zatelefonujte.“ Pak zjistil, že tam ten člověk vůbec nebyl, že by ho absolutně nezastihl. Všechny ty věci jsou tedy něco, co v našem životě vytváří jakési normy, a jsou to velmi vyumělkované normy. Takže, řekněme, že jsem tam měla být, dejme tomu, v tuto dobu a nejsem tam, no a co? Měla jsem tam být, ale pokud tam nejste, k čemu je cítit se kvůli tomu špatně? Měla jsem se na to místo dostat. Budete však překvapeni, letadla budou čekat, ten člověk bude čekat, všechno tam bude, i když dorazíte o osm hodin později. Všechno se stane takto. Nejprve se však musíte sladit s Všepronikající silou, s Višnumájou. Jste-li s tím v souladu, sladěni s ní, pak nikdy neshledáte... Všechno je to před vámi. Je to prostě tady, protože - uvědomte si, teď jste vkročili do království Božího, tak si to prostě vyzkoušejte! Vy však místo toho pořád používáte svou lidskou ignoranci a pak jste oklamáni. Snažte se uvědomovat si, že jste osvícení lidé, že už nejste obyčejní. Dokud však nezačnete používat své síly, k čemu to je? Je to, jako když nějakého žebráka vsadíte na trůn. A když ke Mně lidé přijdou, žebrají a podobně. Stali jste se králem, proč žebráte? Takže necítit se vinni je naše náboženství. Necítit se vinni. Musíme tomu čelit. Pokud jsme udělali nějakou chybu, měli bychom s otevřeným srdcem přijmout, že jsme tu chybu udělali, jít a říct to tomu člověku, udělat tu věc nebo to napravit nebo to vyřešit, místo abychom z toho vytloukali kapitál a ukládali si to do Višudhi. Je to veliký problém na Západě a byla jsem překvapená, jak moc to narůstá a jak jsou na to hrdí: „Ach, tolik jsem se provinil!“ Raději jděte do vězení! Celá vaše příjemná povaha, celá vaše radostná povaha se naprosto otráví tou vinou, která nemá žádný význam. Nemůže pomoci ani vám, ani nikomu jinému. Říkám vám to s velkou naléhavostí, protože vím, že je to...

Samozřejmě na začátku všichni sahadžajogíni, s nimiž jsem se setkala na Západě, tu vinu měli. Také katolicismus je další takový. V katolické církvi se máte zpovídat. Viděla jsem však i protestanty zatížené silným pocitem viny. Protestanti nejsou o nic méně vinni. Ale v Indii, ať katolík nebo protestant, tam se nikdo vinen necítí. Onehdy jsem vám například vyprávěla příběh své vnučky. Zeptala se Mě: „Babičko, co myslíš, jaký dělám hřích?“ „Cože?“ řekla jsem. „Žádný hřích jsem nespáchala, můžeš mi ale říct, jestli se dopouštím nějakého hříchu?“ Řekla jsem: „Žádný hřích na tobě nevidím.“ Ona na to: „Ale víš, ve škole mě požádali, abych se vyzpovídala ze svých hříchů - tak z čeho bych se měla zpovídat?“ Řekla jsem: „Co jim povíš?“ „Ach, jedině snad, že jsem snědla dvě zmrzliny.“ Tak jsem řekla: „Jdi a pověz jim to.“ Je to něco tak hloupého. Když si uvědomíte tu podstatu - je to velice hloupé. A tato hloupost by vás, sahadžajogíny, neměla zachvátit. Zůstávejte stále šťastni, vždyť o nic nejde. A někdy udělám chybu Já, například jsem si překvapivě, nevím proč, spletla Aristotela s Tolstým. Nevím, proč Mi přišel na mysl Tolstoj. Nemyslím si, že Tolstoj byl nějak blízko Aristotelovi nebo Aristoteles nějak blízko jemu. Ale udělala jsem chybu a přemýšlela jsem proč. „Proč to tak bylo?“ Nicméně, je to velmi důležité. I ti lidé, víte, jak jsou popisováni, například, víte, Aristoteles Tolstého vůbec nijak neovlivnil, to je pravda. Neměl žádný vliv. Aristoteles byl člověk zabývající se politikou a tím vším a celou tu filozofii posunul na jednu stranu. Zde je to Tolstoj, kdo se snažil ukázat, jak může člověk dosáhnout vzkříšení. Nevím, zda jste ho četli nebo ne, ale myslím si, že to byl jeden z velkých spisovatelů tehdejší doby. A zrovna onehdy jsem ty dva srovnávala a řekla jsem: „Podívejte se na toho člověka, je úplně jiný než Aristoteles, naprosto, dva zcela opačné póly, můžeme říct, a jak to, že nikdy nečetl Aristotela? Takový vzdělaný člověk a nikdy nečetl Aristotela.“ Pak mi prostě došlo, že to je ruská mysl. A ruská mysl je obzvlášť introspektivní. A tato introspekce panu Aristotelovi chyběla, všechno bral ze své hlavy, vymýšlel si a stavěl lidi, v souvislosti s tou politikou, na úplně jinou úroveň. Platón byl svým způsobem ještě horší než on, ale tento je další. Sókratés byl tedy odepsaný a Aristoteles se stal vším. Jelikož je však oba posuzuji podle jejich zásluh, jak je to pak s Tolstým? Protože Tolstoj se narodil jako realizovaná duše, takže viděl život velmi odlišně. Pokud jste četli Annu Kareninu, vylíčil tam tu paní, Annu Kareninu, jako ženu udržující poměr s jiným mužem, když byla vdanou paní, a jejího manžela velmi tolerantního, velmi těžce pracujícího a tak podobně. Nemohl se jí dost věnovat, takže si myslela, že má právo být romantická. A on pak na konci dokazuje, že nikdy nebyla šťastná. Její manžel byl ale velmi mírný, velmi odpouštějící, ona však nikdy nebyla šťastná a nakonec musela spáchat sebevraždu.

Chci říci, že ti staří spisovatelé psali takto - obzvlášť ti, kteří byli realizované duše. Když ale dáte stejné téma někomu, kdo je moderní spisovatel, pojal by to tak, že sebevraždu spáchá manžel, nikoli manželka. A takoví nyní, v této moderní době, jsme. A proto se cítíme vinni za chyby, které nemáme. Je tu manželka, která má pletky s jiným mužem, a manžel si říká: „Mohu za to já, protože nejsem tak atraktivní, proto se zapletla s jiným.“ A spáchá sebevraždu. Tak to není. Je to manželka, kdo pochybil, ne manžel. Takže i zde dochází k přesunu viny nebo pochybení z jednoho na druhého díky našemu zvrácenému myšlení. Viděla jsem některé muže, kteří jsou před svými ženami jako „mouchy, snězte si mě“, zvlášť v Americe. Prostě trosky! Ptala jsem se: „Proč jsi taková troska?“ Odpovídají: „Víš, Matko, byla naše vina, jak jsme utlačovali ženy.“ „Proč ale dovolujete svým ženám, aby utlačovaly vás? To je taky špatné.“ Takže oni svým ženám dovolují, aby je utlačovaly, protože si myslí, že jejich předkové utlačovali ženy. Chci říci, že když děláte totéž, vyvádíte se z rovnováhy. Protože se cítíte vinni. Kvůli komu? Kvůli svým předkům. Jsou však mrtví a pryč - vy jste jiní. Například to, že se snažíme obviňovat sami sebe, je móda, víte, stejně tak jako oblékat se směšným způsobem. Snažit se po celou dobu zjišťovat, co špatného jsme udělali, je typická západní mysl. Pak se stanete ubožáky. Jak můžete být šťastní lidé? Neustále se obviňujete, shazujete se. Všechny ty teorie a všechny tyhle věci, které k vám došly, z vás jen udělaly utrápené lidi. Aniž byste šli do vězení, jste v něm. No a totéž jsem vám říkala o oblékání. Přišly minisukně o délce šest palců -15 cm. Nyní se dívky cítí vinny, když nenosí šestipalcové minisukně. Ve skutečnosti je špatné nosit je, ony však mají pocit viny, že je nenosí. Protože tohle jsou absurdní normy, které jsme vytvořili. S čímkoli podnikatelé vyrukují, my tomu máme otročit. Okamžitě bychom měli začít vyhazovat všechno oblečení, přijmout nový styl a zase další styl. Je to v Paříži, takže cokoli se objeví, by měl nosit každý. Naopak v Indii, pokud někdo začne s takovými triky, nikdy to nepřijmeme. „Zmizte! Tyhle nesmysly nechceme.“ Tím tedy zahazujeme všechnu tradici, která nás vynesla na tuto úroveň. Ztrácíme všechny své tradice, protože ti podnikatelé nás zpracovávají, my jim nahráváme a všichni ti lidé každodenně prezentují své povídačky. Začínáme přijímat nejrůznější teorie, vzniklé všude možně. Začínáme je přijímat - když je nepřijmeme, cítíme se vinni. Je velmi překvapivé, jak lidé přijímají nesmysly.

Mám velmi bolestnou zkušenost, když jsem jednou přijela do Ameriky a bylo tam malé dítě, osmileté, a matka řekla: „On bere drogy.“ Řekla jsem: „Opravdu?“ Tak Mě to šokovalo, že jsem to dítě jen přitiskla k srdci a řekla: „Proč bereš drogy?“ Podíval se na Mě a řekl: „Moje máma mě nikdy takhle neobejme.“ Zeptala jsem se jí: „Proč takto neobejmeš své dítě?“ Ona řekla: „Protože se tím proviním.“ „Jak?“ řekla jsem. „Podle Freuda by to bylo provinění.“ Takže Freud diktuje, že obejmout své dítě je provinění, a vy si tím přivodíte pocit viny. Odkud k vám tedy ta vina přichází? Je z knih, které čtete, z těch zbytečných lidí, kteří vás vedou, nemají žádný charakter, nemají zdravý rozum, nemají žádnou představu o skutečnosti, a vy to přijímáte jako Bibli. Pak přirozeně budete vinni. Když se na párty vylije trochu kávy: „Ó, můj Bože!“ Pak si myslím, že jste horší než nějaký zločinec. Nebo když se zničí něčí koberec, pak si samozřejmě myslím, že byste měli hned jít do vězení. Tyto normy jsou vytvořeny spíš na základě povrchních věcí, na základě velmi povrchního chování. A pak se začnete cítit provinile. Necítíte se provinile, že jste rasista, necítíte se vinnými kvůli věcem, kvůli nimž byste se tak cítit měli. Že napadáte lidi - v Americe zabili tisíce a tisíce lidí, miliony lidí, a nikdo se kvůli tomu necítí vinen. Nebo ovládáte celý svět a nikdo se kvůli tomu necítí vinen. Cítíte se vinni kvůli věcem, které jsou nesmírně povrchní. Ale u sahadžajogínů - ti jsou tak hlubocí, tak hlubocí, že když se opravdu musí kvůli něčemu cítit špatně... je to.. Já teď musím zjistit, co to vlastně je. Našla jsem jednoduché řešení. Pokud se cítíte špatně, vytahejte se, prosím, za uši a hotovo! Nebo, když se cítíte vinni, vytahejte se prostě za uši a Višudhi bude v pořádku. Je to velmi jednoduchá metoda, jen se takto vytahejte za uši a hotovo! Ale někdy vidím lidi, kteří po celou dobu chodí přede Mnou takto. Pak si říkám, co jsem jim udělala? A i když tancují, budou dělat totéž. Je pro Mě trochu moc chápat pocity těch lidí. Mám za to, že v Sahadža józe přece není žádné takové tvrdé a pevné pravidlo ohledně ničeho. Chci říci, že jste naprosto svobodní lidé a musíte plně využívat veškerou svoji svobodu. Nejde o to, abyste se podřizovali nějakému tvrdému a pevnému pravidlu a tahali se pořád takhle za uši. Jen abyste překonali ten nesmysl pocitu viny, řekla jsem: „Dobře, můžete se vytahat za uši.“ A stále vidím, jak se lidé tahají za uši. Včera měla jedna dívka velké náušnice a tahala se za náušnice, víte, úplně jsem se bála, že by mohla... Sahadža jóga je prostě hra, jenom radost, není to ten druh tvrdých a pevných zákonů a nařízení, jak víte. Protože vy jste teď přirozeně zbožní, máte svého Ducha, abyste viděli. Jaké chyby můžete udělat? Avšak tam, kde musíte být opatrní, nejste.

Například říkám, abyste si než půjdete ven, prosím, dali bandhan. Je to kavač, nazýváme to kavač. Znamená to - je pro kavač nějaký výraz v angličtině? To je spíše...ochrana je abstraktní, ale toto je ochrana Matky, to je konkrétní věc, víte, kavač. Takže si dáte kavač. Lze říci, že kavač je něco, co lidé nosí jako brnění uvnitř, víte, něco takového je kavač. To si tedy musíte vzít, než jdete ven nebo než budete s někým mluvit. Neděláte to však. A pak zjišťuji, že... Zeptala jsem se: „Odkud přicházíš?“ „Ach, Matko, šel jsem navštívit své... šel jsem na hřbitov.“ „Kvůli čemu?“ řekla jsem. „Někdo umřel, tak jsem tam šel.“ „A dal sis svůj kavač?“ „Ne.“ A hned vidíte, jak všichni bhútové tancují tady na hlavě. Jde o to, že... A pak se vytaháte za uši, k čemu to je? Je to prostě jednoduchá věc, dejte si svůj kavač, když jdete ven. Je to tak jednoduché, chci říci, že v Sahadža józe, nemusíme dělat hrozné rituály, které lidé dělají, nic takového. Jen si dejte ráno bandhan když jdete ven, a pokud je někdo hašteřivý, jen dejte bandhan. Jakýkoli malý bandhan může vypracovat tolik věcí, my však zapomínáme, že jsme vstoupili do Božího království a všichni svatí a všichni andělé a Ganové jsou vám k dispozici. Teď si musíte věřit. Jak vám mám říct, abyste si teď věřili? Takže ten lidský nesmysl cítit se vinen by z každého sahadžajogína měl vymizet. To je důvod, proč dnes máme tuto Višnumáju. Nyní víte - například Višnumája vstoupila do tohoto domu, protože není nový, je to zchátralý, starý dům a býval to pivovar. Nebylo správné mít havan venku, měli ho mít uvnitř. Neciťte se kvůli tomu vinni, myslím však, že zase budou. Nicméně, nebylo to správné. Tak Višnumája viděla, že jste udělali chybu, přišla sama a všechno vyčistila. Nemyslela si, že byste se měli cítit vinni, myslela si: „Jsou to děti, ještě stále o tom nic nevědí, nevědí, kolik je uvnitř bhútů. Raději půjdu a udělám tu práci.“ A vyčistila to. To je všechno, není proč se kvůli tomu cítit vinným. Ona to, přirozeně, ví lépe než vy, tak tu práci udělala. Sahadžajogín tedy není jako nějaký – člověk, který vypadá, jako by mu umřel někdo z rodiny. Který vyhlíží velmi vážně, nedokáže se smát, ani když ho polechtáte, víte, nezasměje se ničemu od srdce, takový člověk to není. Ten vždy překypuje radostí a láskou, a pochopením a přátelstvím. Ze všeho se raduje, takový je sahadžajogín. Pokud se někdy cítíte provinile, samozřejmě se raději vytahejte za uši, to bych nerušila, protože pak by toho mohlo být mnohem víc. Ale když se někdy cítíte vinni, řekněte si: „Proč se cítím vinný?“ Prostě si udělejte introspekci. A to je rozdíl mezi Aristotelem a Tolstým a právě včera jsem si uvědomila, proč jsem myslela na Tolstého místo Aristotela. Náš princip Višnumáji tedy znamená být stále velmi ostražití, protože nám pomáhá mnoha způsoby. Především nám pomáhá přenášet zprávy ze srdce do hlavy. Je to princip, s jehož pomocí se integrujeme. Srdce a hlava se díky principu Višnumáji sjednocují více než pomocí Višudhi na pravé straně. Višudhi na pravé straně může vytvořit kolektivitu, může vytvořit vzájemné pochopení, na levé straně vám však pomáhá úplně sjednotit srdce s hlavou. Pokud je tam vina, vy na ni prostě myslíte a analyzujete ji. Znamená to, že ve vás probíhá zápas mezi srdcem a myslí, že ano? Tak je to jednoduché. Pokud by byly sjednocené, necítili byste se vinni. A proto zapomeňte na všechny ty vykonstruované teorie, které se objevily, všechny ty vyumělkované historky, které jste četli, a to všechno. Jste sahadžajogín, který vstoupil do království Božího - radujte se! To je vše, co máte dělat.

Musíte se však dostat do toho stavu radosti a porozumění, že jste nade vším. Nedá se říct ani to, že byste měli být jako Buddha, který tiše sedí. Nic takového. Buddha seděl tiše, jen když prováděl meditaci. Jinak - znáte přece tlustého Buddhu se všemi těmi dětmi a smějícího se Buddhu. Znamená to, že ego se musí vysmát samo sobě. Potom tam nebude to poskvrnění vinou. Jen se vysmějte sami sobě. Jak jsem to jen mohl udělat takhle? Smát se sobě je velmi dobrý způsob, jak si porozumět. Snažte se zjistit, jaký nesmysl děláte. Jak se chováte. Jako například jedna paní, pořád se cítí za vše odpovědná, víte? Říkám jí Giridhari, to znamená ta, která drží v ruce horu Govardhan. Myslí si, že je za všechno odpovědná. A Já se ji snažím ve všech jejích odpovědnostech přelstít, jen abych ji přiměla pochopit, že žádnou odpovědnost nemá. Když totiž cítí, že je odpovědná, po celou dobu v sobě shromažďuje tu vinu. Protože za prvé, není odpovědná. A za druhé, cítí-li se odpovědná, pak určitě udělá nějaké chyby a pak za ty chyby převezme odpovědnost a cítí vinu. Potom se Višnumája rozzlobí. A když se rozzlobí, budete mít problém levé strany. A levá strana je velmi důležitá. Neukáže se to, samo se to neprojeví, ale bude to pro vás bolestivé. Levá strana je vaše vlastní, přináší vám bolesti, trápení. Má-li někdo ego, trápí ostatní, ale pokud je to levá strana, cítíte se špatně vy sami. Proto se kvůli ničemu neciťte špatně, v tom smyslu, že někteří se cítí špatně, že přišli pozdě na púdžu. Nevadí. Přišli jste tehdy, kdy jste museli. Někteří lidé cítí, že nemohli přinést něco na púdžu, nevadí. Já nikdy neříkám: „Nepřinesli jste tohle, neudělali jste tamto.“ Nikdy jsem neřekla nic o púdže, nikdy, ani jednou. Že jste tohle udělali špatně nebo jste tamto neměli udělat špatně, že jste to měli pochopit. Postupně jste se to všichni naučili. Jaký smysl by mělo říkat vám to? Vždyť by to byl jen další obrovský zdroj té viny ve vašich hlavách. Musíte se tedy učit, nikdy dřív jste púdže neznali, nevěděli jste, co púdža znamená, neznáte nic takového, jak vám to pomáhá. Takže, ať už se stalo cokoli, rostete. Vždyť všechny děti, když rostou, dělají chyby. Mou jedinou prací je ochraňovat vás. A to dělám. Ale nesnažte se ničit se sami pocitem viny. Kvůli tomu dnes děláme púdžu k Višnumáje. Ona je Kálí, která je sestrou Šrí Krišny a která byla Draupadí. Která je tou, kdo je zde po celou dobu pro naši ochranu a proto, aby nám řekla, že bychom se vůbec neměli cítit vinni a měli si užívat života.

Nechť vám Bůh žehná!