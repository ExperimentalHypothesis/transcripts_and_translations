5 září 1998
Ganesha Púdža
Campus, Cabella Ligure (Itálie)

Šrí Ganéša púdža: Ékakárita, 05/09/1998, Cabella,Itálie

Dnes uctíme Šrí Ganéšu. Myslím, že už jsem vám o Něm a Jeho povaze hodně řekla. Přesto si mnozí z nás dosud neuvědomují, jaké jsou Jeho síly a co chce. Především je třeba pochopit, že respektovat Šrí Ganéšu znamená chápat význam cudnosti. Cudnost není jen pro ženy, důležitější je pro muže, aby ji zachovávali. Jestliže máte sebeúctu, v pravém slova smyslu, přijmete cudnost bez jakýchkoli obtíží. Pokud však sebeúctu nemáte, budete se honit za něčím velmi podřadným, velmi degradujícím. Je zásadně důležité vážit si cudnosti, je třeba pochopit ji a vstřebat. Tento zvyk, kdy nedodržujete patřičný protokol cudnosti, se rozvíjí od dětství. Musíme být velmi opatrní - když jsme ve stavu Šrí Ganéši, neměli bychom se pouštět do tak příšerných věcí. Nevím, kde lidé takové nápady berou. Cudnost, jak vidíte, je dnes ohrožena v celém světě. Zejména na Západě jsme slyšeli o tolika případech zneužívání dětí. V chrámu Boha by člověk ani neměl říkat jméno této špinavé nemoci, která ty lidi zachvátila. V Indii jsme o tom nikdy neslyšeli, tam to neznáme. Ano, samozřejmě, že někteří muži jsou strašně zkažení a nenechají toho, dokud je nevsadí do vězení. Pro sahadžajogína je však velice důležité dbát na svoji cudnost. Jak jsem vám řekla včera, není třeba, abyste si hledali dívku nebo chlapce sami. To je také proti pravidlům cudnosti. Neříkám, že byste o tom měli nechat rozhodovat jen svoje rodiče. Nechte o tom rozhodnout Sahadža jógu, protože vy jste sahadžajogíni. Jste zrozeni dle obrazu Ganéši, který se nakonec stává Kristem. Takže je velice důležité, jaký máte přístup k cudnosti. Nejdůležitější je vědět, že pokud se zničíte na úrovni cudnosti, pak pro vás bude Sahadža jóga velmi obtížná, velice, a nedá vám to požehnání, jaké byste měli mít. Včera jste viděli lidi z Rumunska a také z Ukrajiny, kteří nádherně zpívali. Jedním z důvodů je, že v podstatě jsou to úžasně pokorní lidé. Jsou tak pokorní! Natolik, že se vzdali těch nesmyslných představ o sexuálním životě a podobně. Takže pokud nemáte sebeúctu, pokora vás k ní přivede. V islámu velmi silně zdůrazňovali význam cudnosti. A to do takové míry, že Mohamed Sáhib řekl, že mohou mít čtyři nebo pět manželek, ale ženy nemohou být prostitutkami. Jakmile nás cudnost začne opouštět, pak nám přestane vadit cokoli pod sluncem. Jaké to má následky, jsme viděli u mnoha vysoce postavených lidí. Tito vysoce postavení lidé si myslí, že jsou něco mimořádného a že mohou obejít závazek vůči Ježíši Kristu a že si mohou dělat, co se jim zlíbí. Že mohou pokračovat ve špatném zacházení se ženami, které jsou pod nimi. Mohou to dělat tajně, mohou to dělat jakkoli, ale Ganéša to vidí a trestá je za to, co dělají. Je hrozné pouštět se do takových troufalostí, které k sahadžajogínům nepatří. Sahadžajogíni si v prvé řadě musí ustálit oči, protože to je spojeno se silou Ježíše Krista. Ve všech křesťanských zemích jsem však viděla, že lidé těkají očima. Je to velice překvapivé, protože Kristus je jejich vůdce, uctívají Krista, chodí do kostela, opěvují Krista, ale bloudí očima všude kolem. Tyto těkavé oči nemohou reprezentovat cudnost Krista. Druhá věc je, že síla Šrí Ganéši se může projevovat jedině, jste-li moudří, protože On je dárcem moudrosti. Lidé nechápou, co je to moudrost - to je velký problém. Takzvaná inteligence není moudrost. Může z vás udělat velmi mazanou, velmi agresivní a občas velice rafinovanou osobu, která může lidi trvale klamat, lhát, dělat všechno možné. Sebejistě věřící, kdovíjak nejsou úspěšní. Úspěch nikdy není měřítkem sahadžajogína. Úspěch v Sahadža józe znamená velmi subtilní odevzdání se Sahadža józe. To se moc často nevidí, pokud nemeditujete každý den. Je velmi důležité, abyste meditovali. Ti, kteří nemeditují, nebudou pro Sahadža jógu k ničemu, protože moudrost může růst jen díky vaší vnitřní inspiraci. Tuto vnitřní inspiraci můžete mít jen tehdy, když se projeví síla Šrí Ganéši. On vám dává moudrost. S moudrostí můžete najít řešení, která jsou pokojná, která dávají spokojenost, která konejší. On je také ten, který vás zkouší. Například včera Mi bylo řečeno, že byl silný vítr a mnoho lidí trošku strádalo, protože jim vítr odnesl stany. V tomto podnebí není třeba mít stany, na co? Nechápu to. Ale oni nemůžou žít bez stanů, rozumíte. Já mohu pohodlně spát venku, klidně i na ulici. Není třeba dělat povyk kvůli všem těmto věcem a přivézt si sem celou domácnost, to není třeba. Neměli bychom se bát nepohodlí. Pokud chcete mít velmi pohodlný život a nedokážete zažít žádné nepohodlí, nejste vhodní pro Sahadža jógu. V dávných dobách chodili lidé do Himalájí, stáli na jedné noze, modlili se k Bohu a realizaci nedostali. Nemohli dostat realizaci, zatímco vy všichni ji máte. Takže byste ze sebe neměli dělat nějaké primadony. Není třeba starat se o pohodlí. Já mohu žít v pohodlí, ale mohu žít i jakýmkoli jiným způsobem, i v tomto věku. Takže to, co máte dělat, není praktikovat askezi, ale stát se asketickými. Vykonávání askeze přináší potíže, ale když se prostě stanete askety zevnitř, pak se nebudete zatěžovat těmi občasnými maličkostmi. Náš životní styl však stále podléhá vlivu vnějšího světa. Nemáme svůj vlastní svět, takže žijeme podle módy. Jakmile začnete žít podle módy, moudrost zmizí. Nikdy nikomu neříkám, že byste neměli mít ten či onen styl a podobně. Je to vaše vlastní moudrost, co vás to naučí. Moudrost vás naučí, jak se usměrňovat, protože vy jste sem přišli pro svůj vzestup, abyste získali velice výjimečné místo v duchovní oblasti. Znovu musím zdůraznit sílu moudrosti. Než něco uděláte, vždy se obraťte na svoji moudrost a zjistěte, jestli je moudré být takový. Tento zvyk eliminuje vaši výbušnost, úplně. Zmenší se vaše žádostivost, hodně se zmenší váš pocit viny, protože jakmile začnete chápat, že není moudré cítit se vinný, vaše vina zmizí. Nejhorší je, když máme velké přání vlastnit, mít to a ono a zabředáme do různých druhů chtivosti. Tato chtivost se dostane na nulu, jakmile moudře porozumíme tomu, že to není třeba. Jinak budete pořád přemýšlet o sobě, o svém zdraví, o svých dětech, o svém domě, o čemkoli, co je údajně vaše. Smrt ale dokazuje, že vaše není nic. Přišli jste samotní a samotní také odejdete. To je ta moudrost, kterou musíte vstřebat. Tu nejde natrénovat, nejde ji vynutit, je třeba vstřebat ji prostřednictvím své duchovnosti. To největší, co se pak stane, je radost, radost tance Šrí Ganéši. Vidíte Ho tancovat jako dítě. Cítí se tak radostně a vy také. Stejně tak se ve vás rodí malé dítě a vy se tak začnete i chovat, jako malé dítě. Obvykle v sobě nemá chtíč, lačnost, nic takového. Umí se dělit. Takže toto je ten stav, ve kterém se, jak říkáme, stanete ganem, armádou Šrí Ganéši. Jsou to ganové a jsou velmi mocní. Vykonávají veškerou práci světa, žijí v tomto světě, ale zdrojem jejich energie je Božské. Takže Šrí Ganéša je Ómkara. Je prvním Božstvem, které stvořila Bohyně, protože On je příznivost. Jako první tedy byla pro naše dobro stvořena příznivost. Příznivost máme díky Šrí Ganéšovi. Někteří lidé, pokud jsou v domě, vytvářejí jen problémy. Stále vytvářejí problémy z ničeho. To nejsou přízniví lidé. Ti, kteří jsou mírotvorci, ti, kteří jsou milující, mají požehnání Šrí Ganéši. Jaká je moudrost v bojování? Měli byste zjistit, co je moudrého na boji. Proč bojujete, kvůli čemu? Kvůli malým, nepatrným věcem, kvůli věcem, které můžete napravit sami? Proč byste měli bojovat? Pokud jste bojovné povahy, znamená to, že Ganéša je proti vám. Že váš Ganéša spí, Jeho síla s vámi není, ve všem chybí moudrost. V tomto světě byli všichni velcí lidé, uznávaní po celá staletí, vždy nesmírně moudří. Nebyli to výbušní nebo hádaví lidé, nebyli to lidé, kteří měli za cíl svého života chtíč. Takové lidi si jejich potomci nikdy nebudou připomínat. To ale není tak důležité, jak jste důležití vy, sahadžajogíni. Jste na této zemi, abyste osvobodili celé lidstvo. Takže cílem vašeho života by mělo být prohloubení vaší duchovnosti. Tohoto cíle, jít v duchovním životě do hloubky, jste si všichni vědomi, ale nevypracováváte to. Už posledně jsem vám řekla, že musíte mít pozornost v nitru, ne na svém okolí. Neměli byste reagovat. Všechny tyto postupy vám pomáhají, abyste byli moudří a vnímaví. Ale člověk, který je vnímavý jen vůči svému pohodlí, svým penězům a svému zdraví, všemu, co ho obklopuje, to není moudrý člověk. Není moudrý. Když vidíte malé dítě, samozřejmě, jen je-li dobře vychované, bude mít vždy starost o druhé. Vypátrá, co druzí potřebují, jací jsou - co je udělá šťastnými. Povzpomíná si na všechny jednoduché metody, jimiž se pokusí potěšit ostatní. Ne však kvůli tomu, aby získalo nějakou výhodu, nebo aby předvádělo svoji šlechetnost, ale proto, že mu to v pravém slova smyslu dává radost. To je kolektivnost. Dnes vám povím něco víc o kolektivní povaze, která k vám přichází díky snahám Šrí Ganéši, nebo lze říci prostřednictvím Jeho sil. Někdo Mi řekl, že Einstein už takovou teorii vytvořil. Jde o objev toho, že když všichni zchladnete a zklidníte se, díky požehnání Šrí Ganéši, pak se všichni stanete jedním. To je jeho teorie, ale také tu byl Phil Ward, který zjistil, že když zchladíte hélium, všechny molekuly, nebo jim můžeme říkat atomy, se začnou pohybovat kolektivním způsobem. Jinak do sebe narážejí, bouchají se a pohybují se chaoticky. Stejně tak, když v sobě máme Šrí Ganéšovo požehnání, v pravém slova smyslu, spolu s moudrostí, stanou se z nás velmi vyspělí sahadžajogíni. „Vyspělí sahadžajogíni“ znamená, že se sjednotíte. Co znamená to „sjednocení se“? „Jednota“ znamená, že všichni žijí jeden pro druhého. Těší se sebou navzájem, vzájemně se starají, aby se každý cítil dobře. Například lidé, kteří jsou velmi bohatí, lidé, kteří jsou velmi chudí, lidé, kteří jsou nemocní, a lidé, kteří jsou zdraví, všichni se spojí v jedno. V sanskrtu se tomu říká „ékakárita“ - stali se jedním. Tato jednota se projevuje během vašich oslav, když sem všichni přijedete, pořád se snažíte si pomáhat, viděla jsem to - nikomu nevadí vzájemně si pomáhat. Viděla jsem, jak se lidé těší svou vzájemnou přítomností. Nechtějí nikomu ublížit. Naopak, chtějí si být nápomocní a být vůči sobě vnímaví. Většina lídrů, které jsem vybrala, je velmi moudrých, vyhýbají se problémům, nepanikaří, většina z nich, řekla bych. A víte, i když se vy sami snažíte zničit Sahadža jógu, oni vědí, že to děláte. Takže, abyste zjistili víc o této „ékakáritě“, musíte se ponořit hluboko do sebe. Tak pocítíte, že jste všichni jedním. Ať jste zde, nebo v Japonsku, nebo v Americe, kdekoli, všichni přemýšlíte stejným způsobem, pomáháte stejné věci, snažíte se být na stejné vlně. Viděla jsem, jak se spousta lidí, když přijíždějí na púdže, vzájemně těší svojí společností, snaží se pomáhat si. Někdo, kdo je, řekněme v Rusku, Bulharsku, kdekoli, Mi napíše o svých problémech. A pak Mi někdo z Ameriky, sám, aniž bych mu cokoli řekla, aniž by měl jakékoli informace, okamžitě napíše: „Matko, v Rusku je ten a ten člověk. Mohla bys ho poslat do Ameriky?“ Většinou se to takto děje. Já jim ale nic neříkám. Nikdy je o nic nežádám. A kdybych je požádala, najednou by Mi odpovědělo mnoho lidí z mnoha zemí a ptali by se: „Matko, to je ten problém? Dobrá, my se o to postaráme.“ Musím říct, že Rakušané jsou v tomto směru, co se týče ékakárity, velmi citliví. Vydali se až do Jeruzaléma, aby pomohli lidem dostat realizaci. Chtěla jsem jet do Jeruzaléma, ale bombové útoky Mi v tom zabránily. Zjistila jsem, že lidé z Jeruzaléma jsou mnohem kolektivnější, protože přijeli do Egypta. Zeptala jsem se: „Proč jste sem přijeli?“ „Abychom se spřátelili s muslimy z Egypta.“ Jen si to představte. Byla jsem překvapená. Jak to, že tam přijeli? „Ne, jen abychom se spřátelili. Jsou to muslimové, takže se s nimi chceme přátelit.“ Takže přátelit se bez skrytého motivu, bez jakéhokoli zisku, je jedním ze znaků vaší ékakárity. Nejen že jste spokojení v přítomnosti druhých sahadžajogínů, ale chcete přivést do Sahadža jógy další lidi. Tolik z vás to už udělalo. Je to něco tak vyživujícího. Teď, když se vám dostalo osvícení, chcete, aby byli osvícení další lidé. Dává to velikou radost. Když dáte realizaci jednomu člověku, cítíte se velice šťastní. Tolik z vás Mi píše: „Matko, teď máme třicet lidí, dvacet lidí,“ a jsou za to velice rádi, že máme tolik sahadžajogínů. Ale člověk by si při tom neměl rozvíjet ego - pak jdete znovu proti Ganéšovi, protože, víte, Kristus toto nemá rád. Egoistické lidi nemá rád a On je Šrí Ganéša. Nemá rád lidi, kteří kvůli svému egu vytvářejí svou vlastní organizaci a snaží se ovládat ostatní. Takové lidi nemá rád. Oba (Ganéša i Ježíš) jsou stejní, mezi nimi je naprostá ékakárita. Stejně tak i my rozvíjíme tuto mimořádnou kvalitu ékakárity. Zapomeneme na takzvaná náboženství, když vidíme, jak bojují. Všechna náboženství, která jsou externí, mezi sebou bojují. Jsou nepoctiví a dělají různé špatné věci, to moc dobře víte. Každý den je to v novinách, kdy slyšíte o špatnostech, které dělají. Mají určitý úspěch, ale ne nadlouho, protože budou odhaleni. Toto je čas odhalení. Kdy o tu velikou víru, kterou budují, přijdou. Toto všechno bude muset prostě zmizet. Všechny ty falešné představy o nadřazenosti jakéhokoli náboženství. Jak může být jedno náboženství nadřazeno druhému, když všechna vznikla snahou Šrí Ganéši o příznivost? Není vůbec příznivé potírat jiné náboženství nebo bojovat proti jinému vyznání, ani říkat, že toto je méněcenná rasa, nebo že my jsme vyšší rasa. Všechny tyto falešné myšlenky odpadnou. Nic z toho nepřetrvá, protože všechny tyto představy vytvořily problémy. Například v Americe, nejdřív nenáviděli černochy, teď zase černoši nenávidí bělochy. Je to velká mela. Pak jsme také měli, v Indii, lidi považované za nedotknutelné (nejnižší kasta). Byli mučeni, dělali jim problémy a spoustu hrozných věcí, které jim neměli nikdy dělat, nic takového se v šástrách nepíše. A kvůli tomu dnes nedotknutelní útočí na ty takzvaně dotknutelné a uvádějí je do patřičných mezí. Takže toto vyvolává konflikt. Šrí Ganéša je ten, kdo vám dává moudrost, se kterou pochopíte, že nikdo není nadřazen jinému člověku. Všechny vás stvořil Bůh a vše, co je stvořeno Bohem, je příznivé a krásné. Jakmile tomuto začnete rozumět, tato ékakárita se začne šířit. Pak se šíří k dalším lidem. Nesnažíte se být k ostatním milí jen kvůli nějakému sociálnímu cítění nebo pozvednutí společnosti. Ne, vychází to z vašeho nitra, děláte to ve svém nitru. Tato ékakárita musí nejprve fungovat v rodině. To je velmi důležité. Rodina, v níž je neustále neklid, nemůže vytvořit děti, které jsou ve stavu ékakárita. Proto jim pořád říkám: „Nebojujte!“ V rodině, kde se lidé hádají, tam nemohou být sahadžajogíni. Jestliže je tam takový boj, je lepší z takové rodiny odejít. Takže jsme schválili i rozvod. Jakéhokoli muže, který flirtuje s jinými ženami nebo dělá špatné věci, požádáme, aby ze Sahadža jógy odešel. Protože jedno shnilé jablko může nakazit další jablka. Takže takový muž nebo taková žena by měli ze Sahadža jógy definitivně odejít, aby se zlepšily rodinné vztahy. Což je pro Sahadža jógu velice důležité. Vaše rodinné vztahy by měly být naprosto dokonalé. Nerozumím ale tomu, že se nedokážete těšit společností své manželky. Co už vás potom na tomto světě může těšit? Pokud se nedokážete radovat z požehnání rodinného života, pak se nedokážete radovat z ničeho. Tento velice blízký vztah mezi manželem a manželkou je rozvrácen jen kvůli problémům týkajícím se Ganéši. Kdyby byl Ganéša v pořádku, došlo by k dokonalému spojení, dokonalému porozumění mezi manželem a manželkou. To se ale nedaří, což znamená, že je rozhodně něco špatně se Šrí Ganéšou. Snažte se dát do pořádku vlastního Šrí Ganéšu, nestarejte se o ostatní. Musíte meditovat a meditovat o Šrí Ganéšovi. Sedět na zemi a meditovat. Pokud se Matce Zemi vzdálíme a nedotýkáme se Jí, nemáme Ji v úctě, tak svým způsobem nerespektujeme ani Šrí Ganéšu. Byl stvořen z Matky Země a dohlíží na Ni. Ovládá všech pět elementů. A nejen to, ovládá také vás. Líbil se mi včerejší film, ve kterém ukázali, jak se Ganéša prochází s nějakým člověkem a pořád mu říká: „Nedělej to, nedělej ono.“ Je to moc pěkný film, protože ukazuje, že Ganéša je vždy s vámi a říká vám, abyste to a to nedělali. Pokud to ale děláte, pak se objeví různé strašné choroby, nestydatosti a všemožné rodinné problémy, můžete také napomáhat vytváření národních problémů. Je velmi důležité porozumět tomu, že takového, velmi nepříznivého postoje je třeba se vyvarovat. Nechápu, jak mohou lidé chovat tak špatné city k malým dětem, dvouletým nebo pětiletým dětem. Když vidíte dítě, stačí i fotka dítěte, cítíte lásku, máte chuť to dítě políbit. Pokud nejsou děti respektovány, jak můžete pochopit hodnotu Šrí Ganéši? Dívejte se, jak jsou líbezné, jak mile se chovají a jak chápou! Chápou vás, chápou Mě. Vím, že dokonce i malé děti, velmi malé, novorozenci, Mi rozumí. Mají v sobě totiž jakési vrozené porozumění lásce. Pochopit lásku je velmi obtížné pro egoistické lidi, protože mají rádi jen sami sebe, nikoho jiného. Pokud mají někoho rádi, je to na základě chtíče, žádostivosti nebo potřeby nějaké společenské sounáležitosti. Milovat ale jen pro lásku samotnou je možné jedině, když svého Šrí Ganéšu udržujete v čistotě a v pořádku. Ušli jsme už dalekou cestu a máme po celém světě mnoho sahadžajogínů. Musím říct, že jsem tvrdě pracovala, ale vy jste Mě také velmi podporovali. Jsem vám vděčná. Je překvapivé, že zejména v tomto západním světě, kde neexistuje žádný ohled na Ganéšovy zásady, jste z toho vy vyšli tak dobře a přijali jste Sahadža jógu za svou životní cestu. V Sahadža józe je nejdůležitější uctívat v sobě Šrí Ganéšu a uctívat ve svém nitru Ganéšovy kvality. Je to velmi konejšivá síla, která dává klid a mír a pocit bezpečí. Jestliže je váš Ganéša v pořádku, nikdo se vás nemůže dotknout. Nikdo vás nemůže zničit. Nikdo vás nemůže rozladit, protože On je ten, kdo dává mír. Světový mír je narušen, protože neuctíváme Šrí Ganéšu. Viděla jsem lidi na vysokých postech, ve vedení armády, ve vedení toho a onoho - ale sebe vést nedokážou. Jejich Ganéša je úplně zničený a vyřízený. Takoví lidé jsou vesměs vůdci národů a lidé se je snaží svým způsobem následovat. Mohou se tajně dopouštět špatností, nevadí, protože lidé to vědí. Pokud totiž ztrácíte příznivost, nějak se o tom dozví celý svět. Vše bude odhaleno, protože nastala Satja juga. V této nové juze je světlo pravdy v našem nitru a tato pravda dokáže odhalit všechny absurdity, které děláme. Pravda je kvalitou samotného Šrí Ganéši. On je ten, který nám dává pravdu. V mozku k nám přichází prostřednictvím Ježíše Krista. Ježíš Kristus tvrdě pracoval, tolik toho vykonal, ale podívejte se, v jakém stavu jsou lidé, kteří se považují za Jeho následovníky. Podívejte se na ně, jak se chovají. Ukažme teď alespoň, že když následujete Ganéšu a Ježíše Krista, jste odrazem jejich osobnosti, která je nesmírně duchovní. Duchovní život dává radost. Jen duchovnost vám může dát radost, nic jiného. Můžete získat nějaké uspokojení, nějaké ego, můžete si o sobě myslet, že jste „někdo“, ale jediná možnost, jak získat vnitřní mír a radost, je mít Šrí Ganéšu projeveného ve všech čakrách. Projevuje se ve všech čakrách, když máte čakry v patřičném stavu. Pak získáte radost. A tato radost k vám přichází prostřednictvím Šrí Ganéši. V dnešní době lidé píší strašlivé knihy, strašné věci. Existují i takoví, kteří se snaží psát velmi pěkné věci o pochopení principu Šrí Ganéši a principu Jeho příznivosti. Vím, že někteří lidé o Něm píší opravdu pěkně, úžasně roztomilé příběhy. Nejde totiž jen o to, psát milostné příběhy. Do jisté míry, dejme tomu. Bylo napsáno mnoho příběhů o lásce, tolik příběhů o lásce. Je tu však něco víc, co je třeba znát. A to něco víc, co je nad tím, je Ganéšův princip, což je naprostý klid a mír, bezmezná radost. Je pochopením lásky a hodnoty čisté lásky, jejího dávání i přijímání. Každý, kdo vám dává čistou lásku, by měl být správně chápán. Včera jsem poznala, že Šrí Ganéša trošku ustoupil. Nevím, proč se to stalo, ale musíte pochopit, že jsou mezi námi lidé, kteří nerespektují Ganéšovy principy, a proto tu máte tyto problémy. Takže pokud s upřímným srdcem a s upřímnou myslí požádáte Šrí Ganéšu o požehnání, je vždy ochotný vám je dát. Pokud Ho ale neposloucháte a jakkoli ničíte svoji cudnost, potrestá vás. Nebude vás šetřit, nechápe, proč by měl být shovívavý. Odpuštění, odpouštění vám, bere v potaz až na úrovni Krista. Odpuštění však neznamená, že jakýkoli hřích může být odpuštěn, ne. Je to určitá kontrolní síla. Kristus řekl, že vám bude odpuštěno, ale když je to na hraně a Šrí Ganéša vidí, že lidé jsou shovívaví, pokusí se vás potrestat. To je ten mezní bod, kdy si myslí, že není vhodné takové a takové osobě odpustit. Pro Krista je tedy v pořádku odpouštět, ale Ganéša musí takového člověka odhalit a potrestat. Takže svým způsobem je třeba vnímat Kristovu nedozírnou velikost, protože nám dává sílu odpuštění. A Šrí Ganéša je velmi mocný, protože této síle odpuštění určuje hranice. Můžete komukoli odpustit, můžete říct: „Chci odpustit,“ ale nevíme, jestli to Šrí Ganéša do takové míry dovolí. A Kristus to přijímá, protože oni jsou jedním, jsou jako dvě strany jedné mince. Takže se nemůžeme tolik spoléhat na Kristovu sílu odpuštění, protože tu sedí také Ganéša, a vězte, že ve své ruce třímá nesmírně mocnou zbraň. On je ten, který je naprostým mírem a ochlazuje vás. Dává vám po realizaci chladné vibrace. Chladný vánek cítíte díky Šrí Ganéšovi. Je to samozřejmě Brahmačaitanja, ale ten, kdo ji vyzařuje, je Šrí Ganéša. On vás zklidňuje. Dává vás do stavu pohody, spokojenosti. Dělá z vás naprosto klidného člověka. Díky tomuto klidu jste všichni jednotní. Je nastolena ékakárita, jednota. Můžete věřit v jakoukoli zemi, být hrdí na jakoukoli zemi, přesto uvidíte její špatnosti a budete se je snažit napravit. Nebudete se ztotožňovat s tím, co je špatné. To je ta největší věc na Satja juze, že odhaluje, a vy nepodporujete něco, co je špatné, co probíhá formou agrese, nebudete to tolerovat. A díky tomu, že to nepřijmete, začnete se sjednocovat s lidmi, kteří jsou s vámi v jednotě. Všichni věří ve stejnou věc, jejich názory jsou shodné, mají stejné myšlení, stejnou radost a velmi se těší jeden druhým. Sjednotí se a tato jednota se musí v Sahadža józe plně ustanovit. Někteří lidé, kteří se zajímají pouze o vydělávání peněz, získání přívrženců nebo o něco podobného, velmi nízké úrovně, se nemohou sjednotit. Ti, kteří jsou v Sahadža józe proto, aby si zde našli manželky nebo manžely, se také nesjednotí. Tato duchovnost vyroste spolu s pokorou. Ganéšovu pokoru vidíme na příběhu jednoho Jeho dobrodružství, kdy mu Jeho Matka řekla: „Ten, kdo třikrát objede Zemi, ode Mě dostane dárek.“ Ganéša si pomyslel: „Kdo je větší než Moje Matka? Tato Země ne.“ Měl malou myšku, na které cestoval. To ukazuje, jak byl pokorný, mohl cestovat na myšce, kterou vůbec netížil. Zatímco jeho bratr Kartikéja měl páva, který létal. Ganéša věděl, že nemůže obejít Zemi a vyhrát nad bratrem. Tak jen třikrát obešel svou Matku a dostal dárek. To ukazuje jednu věc: rychlost není cesta k úspěchu. Musíte zpomalit své tempo. Kromě toho musíte pochopit, co je nejdůležitější, stejně tak jako On pochopil, že nejdůležitější věc je milovat svou Matku, respektovat svou Matku a vědět, že Ona je ta nejvyšší, ta nejdůležitější. A toto skrze nás projevuje Šrí Ganéša. Jakmile se to začne projevovat, vaše duchovnost poroste. Doufám, že to tímto způsobem dokážete vypracovat, Šrí Ganéšu, a začnete naplňovat ékakáritu. Nemám ráda, když Mi lidé píší dopisy proti svým lídrům a proti dalším lidem. Není to dobré. Není to třeba. Stačí jen, když budete odpouštějící a jednotní. Snažte se získat víc a víc lidí. Nemůžete nikoho vydělovat a říkat, že jsou ztraceni, že nejsou k ničemu. Snažte se je získat. S vaším odpuštěním, s vaším citem pro cudnost se to zlepší. Vzdejte se té výlučnosti. Myslím, že možná pochází z nějakého druhu nejistoty. Je tu Šrí Ganéša! Pokud to jsou špatní lidé, On je vyžene. Nebojte se jich, nenechte se jimi rozladit. Snažte se být jednotní a snažte se lidi více přitahovat, ať se vás drží, a zkoušejte je vést a starat se o ně. Doufám, že teď budete všichni meditovat na upevnění Ganéšových kvalit a že si vybudujete sílu cudnosti a také míru a pocitu bezpečí. Nechť Vám Bůh žehná!