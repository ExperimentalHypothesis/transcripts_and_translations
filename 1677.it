23 giugno 2002
Adi Shakti Puja
Campus, Cabella Ligure (Italia)

06/2024 SOTTOTITOLI, TRADUZIONE VERIFICATA

Adi Shakti Puja, Cabella Ligure, 23 Giugno 2002.

Oggi è un giorno completamente diverso per tutti voi, poiché questo è il puja dell’Adi Shakti, e l’Adi Shakti è una personalità completa.

Non è soltanto il lato sinistro che conoscete. Tutti voi conoscete soltanto il lato sinistro, partendo da Shri Ganesha e salendo lungo i diversi chakra del lato sinistro.

Inizialmente non ho voluto parlarvi del lato destro, perché coloro che (nel passato) vi si sono avventurati si sono persi. Hanno preso il Gayatri mantra dalle scritture, senza sapere di cosa si trattasse. Si limitavano ad impararlo a memoria. Non ne conoscevano neppure il vero significato, così si sono sbilanciati verso il lato destro e, non so, sono approdati all’Agnya; e a quel punto hanno tentato di conseguire la realizzazione del Sé. (Questo perché) era stato loro promesso che, con un uso appropriato del lato destro, avrebbero raggiunto il traguardo ultimo della realizzazione del Sé.

Nessuno però ci è arrivato. La maggior parte di loro ha acquisito un terribile temperamento collerico, una terribile indole irascibile che li induceva a lanciare maledizioni e a distruggere gli altri.

Avevano appreso tutte queste cose con il loro movimento sul lato destro. Non c’era alcun risveglio della Kundalini e arrivavano al massimo all’Agnya chakra, dopodiché sprofondavano nei diversi meandri di una totale ignoranza.

Tutti questi libri furono scritti senza la comprensione che non è facile arrivare (alla realizzazione) attraverso il lato destro, mentre la cosa ottimale era risvegliare la Kundalini. La Kundalini vi porta direttamente in alto, al centro di tutti i chakra fino all’Agnya, poi attraversa l’Agnya, lo supera entrando nel Sahasrara e, infine, attraversa il Sahasrara.

Ora, cosa ha di così importante il Brahmarandhra da cui essa fuoriesce? Non ve ne ho mai parlato. Ma penso che, ormai, per la maggior parte di voi sia giunto il momento.

Durante l’infanzia il bambino ha un talu, ossia l’area della fontanella, che pulsa in continuazione. Essa pulsa perché lo Spirito è penetrato in quell’area e, quando essa si chiude, si stabilisce nel cuore.

Adesso voi dovete diventare persone orientate allo Spirito, ma il problema era come entrare nel Sahasrara.

I tantrici di allora si avventurarono lungo il lato sinistro sviluppando tutta una serie di pratiche oscure, di lato sinistro.

Le persone di lato destro, invece, divennero estremamente colleriche, estremamente irascibili, molto ambiziose, crudeli, ed iniziarono ad uccidere le persone con le loro maledizioni. Erano abilissimi a maledire la gente, ad imporsi sempre sottomettendo tutti gli altri, calpestando i diritti di chiunque. Erano considerati gli individui più ambiziosi e potenti.

I bramini e, per certi versi, gli kshatriya adottarono poi il lato destro.

Grazie al lato destro divennero indubbiamente molto potenti. Ottennero tutti i poteri sul mondo ed erano considerati estremamente potenti e maestosi, ma non lo erano perché erano troppo collerici. Le persone colleriche non possono essere spirituali.

Era stato loro detto che avrebbero acquisito la spiritualità, di non preoccuparsi, di continuare così, e fu data una descrizione dei sette chakra sul lato destro.

Secondo loro vi sono bhuh e bhurvah.

Bhuh è prithvi, questo mondo, bhuh.

Bhurvah è l’intero cosmo, possiamo chiamarlo antariksha (l’intero universo, l’intero creato, ndt).

Swaha: swaha è la consumazione al livello del Nabhi chakra, e swadha è la consumazione interiore, ossia l’atto di assorbire. Swaha, swadha.

Poi c’è la mente, il cuore: manah[1].

Dopo manah viene il Vishuddhi. Il Vishuddhi è janah, la collettività, la gente, dedicarsi alla gente, janah.

Poi, all’Agnya c’è tapah, al cui centro troviamo Cristo. Sul lato sinistro si è sviluppato il giainismo e sul lato destro il cristianesimo (forse si intende il buddismo, ndt).

Non si trattava in realtà di sentieri di ascesa, ma di sbocchi laterali, diciamo (ride), per l’energia di quelle persone che tentavano di ricercare la Verità.

Questo è accaduto per secoli in India. Tutti i guru, tutti i sadhu, tutti i grandi tapasvi (asceti) lo hanno fatto, ma dove sono arrivati?

Gli asceti (tapasvi) erano gente in grado di lanciare sferzanti maledizioni, kshu. Potevano maledire. Con un kataksha, con uno sguardo, potevano uccidere o incenerire. Avevano tutti i poteri del lato destro. Ma, con questi poteri di lato destro, dove sono arrivati?

In un certo senso dovrei dire all’inferno e, se non questo, nel limbo, come lo chiamate voi; e là nessuno ha ottenuto la realizzazione del Sé.

Lo si può leggere negli antichi libri indiani; ma ci sono stati anche i greci, e poi gli egiziani, gli inglesi, i tedeschi ed ogni genere di gente aggressiva. Erano tutti aggressivi. I cattolici ed anche i romani erano tutti aggressivi e si appropriavano delle terre e delle proprietà di altri Paesi. Estremamente aggressivi. Credevano nell’uccidere la gente, erano estremamente offensivi e bellicosi. Come portarli dunque alla normalità, sul sentiero centrale?

Come vi ho detto, da un lato vi erano bhuh, bhurvah, swaha, swadha, ossia la consumazione, operata dal principio del Guru; e poi abbiamo manah, janah, ossia la collettività.

Loro divennero collettivi, non v’è dubbio, perché erano così potenti da avere moltitudini di gente che lottava insieme a loro per dominare. Con il loro temperamento tirannico combattevano e tiranneggiavano le popolazioni.

Come sapete, questo tipo di generazione è arrivata nel corso della storia per poi scomparire. Sono state provocate le guerre e tanta gente è stata assassinata. Abbiamo avuto Hitler come massimo livello di crudeltà. Tutta gente che non ha mai avuto a cuore l’umanità.

Infine si è arrivati all’Agnya. All’Agnya uccisero Gesù Cristo, assassinarono Gesù Cristo. Distrussero molti grandi santi, che erano veri santi del sentiero centrale. Alcuni erano delle incarnazioni e li hanno sterminati.

Tutto ciò è accaduto sin dai tempi di Rama.

E, uno dopo l’altro, sono arrivati tanti rakshasa che hanno distrutto la cultura di pace del mondo. Erano degli esibizionisti estremamente arroganti. Gente molto aggressiva.

E queste aggressioni si abbatterono con una terribile violenza, una dopo l’altra. Si arrivava fino ad un certo punto e, quando qualcuno reagiva, veniva ucciso e distrutto.

Così vennero fuori degli individui orribili, tutta questa gente era così: aggressiva e distruttiva.

Questa natura esiste ancora in noi, in alcune persone, poiché sono di lato destro. Tutta la gente di lato destro aveva questo problema di irascibilità, aggressività, dominio sugli altri. La crescita si bloccava e non avveniva alcuno sviluppo spirituale. Desideravano la spiritualità ma, a causa del temperamento che avevano sviluppato, la spiritualità fuggiva da loro.

Ci sono state tante incarnazioni: sono state tutte uccise, crocifisse o eliminate. Non c’era possibilità alcuna di salvare il genere umano.

Arrivava un solo uomo malvagio e rovinava il mondo intero.

Abbiamo avuto un Hitler che attaccò tutte le persone, tutti i Paesi, tutte le nazioni ed eravamo tutti finiti.

Tutto ciò è dovuto a questo movimento sul lato destro, che fu considerato il più semplice per la spiritualità, ma non lo era.

Così oltrepassarono tutti i limiti e arrivarono al punto in cui diventarono dei veri demoni, rakshasa, senza rendersi conto che anche gli esseri umani possono diventare rakshasa, è questo che succede.

Anche i loro guru erano così e tormentarono persino le incarnazioni. Tutte le incarnazioni furono tormentate da loro. Ed è davvero sorprendente come si siano salvati. Alla fine però non riuscirono ad ottenere alcun risultato.

Così il mio primo tentativo fu studiare la Kundalini per riuscire a risvegliarla.

Ed io sapevo di essere venuta per questo e nient’altro; soltanto per risvegliare la Kundalini della gente, affinché potesse accedere al canale centrale, non al destro o al sinistro.

Ma io, oltre a risvegliare la vostra Kundalini, vi ho rivelato la conoscenza del lato sinistro.

Con il risveglio della Kundalini avete aperto il vostro Sahasrara entrando nel regno della vera gioia della realtà.

Tutte le caratteristiche negative hanno iniziato a scomparire. Nel canale centrale è venuto prima il Muladhara. Grazie al risveglio del Muladhara e del canale centrale, siete diventati delle persone molto pure: i vostri occhi sono diventati puri, la vostra licenziosità si è dileguata ed anche la vostra bassezza. E siete diventati persone davvero sante, penso si debba dire così.

Fino a che non accade questo, non si può essere in Sahaja Yoga. (In Sahaja Yoga) non si può essere licenziosi, farfalloni o persone che cercano di impadronirsi del denaro altrui, e nemmeno chi è molto aggressivo può stare in Sahaja Yoga.

Tutte le persone con queste caratteristiche sono state allontanate. Una volta allontanate, hanno mostrato i denti, perché non hanno gradito l’espulsione. Ora però alcune di loro capiscono e dicono: “Abbiamo commesso degli errori”.

La prima cosa da fare è sviluppare il senso di castità, rispettarla e gioirne. Questo accade perché il vostro Muladhara è stato risvegliato.

Esso è il primo chakra del lato sinistro, dove risiede Shri Ganesha.

Anche sul lato destro però abbiamo le Deità. In ogni chakra abbiamo delle Deità, per bilanciare, ma Shri Ganesha è nel centro e, per questo, siamo stati benedetti dalla sua potente purezza; e noi abbiamo iniziato a comprendere la bellezza della purezza, il potere della purezza. È così che abbiamo annullato il nostro lato destro.

Il lato destro serviva per combattere, per uccidere, per adirarsi. Per questa gente non esisteva la pace, l’unica cosa che conosceva era l’intolleranza ed il dominio sugli altri.

Poi salirono più in alto, a livello dello Swadhisthan. Salirono allo Swadishthana e lì manifestarono l’aggressività le persone creative. Anche oggi ne abbiamo molte: creano assurdità di ogni tipo, ogni genere di cose grottesche, anche davvero oscene, per acquisire fama.

Così, un’altra cosa che abbiamo avuto al livello dello Swadishthana è gente che voleva farsi un nome, una posizione. Tutto questo venne dallo Swadhisthana destro.

Il terzo chakra era il Nabhi chakra.

Al livello del Nabhi chakra, hanno fatto di tutto per perseguire il denaro; non Lakshmi, ma il denaro, denaro ad ogni costo, ingannando il mondo intero. Col denaro ricavato hanno commesso iniquità di ogni tipo, per cui o imbrogliavano o erano aggressivi.

La truffa era ampiamente diffusa nei Paesi di lato sinistro come l’India, e l’aggressività nei Paesi di lato destro.

La qualità che abbiamo nello Swadishthana centrale è la creatività. Una creatività artistica molto bella, molto profonda e assolutamente spirituale.

(Ma) questo scomparve e si iniziò a rappresentare persino le incarnazioni come persone piene di abitudini immorali. Ogni tipo di indecenza arrivò con quel movimento.

C’è poi, come vi ho detto, il Nabhi. A livello del Nabhi la gente inseguiva il denaro.

La gente di lato sinistro perseguiva il denaro, mentre quella di lato destro con il denaro diventava aggressiva. Se guadagnavano pensavano di essere i padroni del mondo. Se avevano denaro, pensavano che nessuno fosse migliore di loro. Tutto ciò li ha portati alla rovina, li sta rovinando.

A un certo punto si accorgeranno che il denaro non è per distruggere, ma per costruire.

Per costruire la nazione, la collettività degli esseri umani, per portare pace e amore fra loro, per aiutare, per fare cose buone di ogni tipo.

Poi, queste stesse persone di lato destro arrivarono al chakra della Madre (chakra del cuore, ndt) e divennero madri orribili, tese a dominare i loro figli, a dominare chiunque, incapaci di sacrificare alcunché per i propri figli. Ne abbiamo avuto abbastanza di queste donne aggressive con i mariti, aggressive con i figli.

E il senso della maternità è morto e sepolto anche tra gli uomini.

Quando sono venuta su questa terra ho visto tutta questa genìa e ne sono rimasta sconvolta: “Che razza di esseri umani sono questi? Cosa farò con loro? Come risveglierò la loro Kundalini?”.

Già al livello del Nabhi chakra erano persi, ma qui si trattava del chakra della Madre. Questa gente non aveva alcun senso della paternità e della maternità, allontanava i figli. Erano genitori molto egoisti, egocentrici, dominanti. Questa era la situazione al livello del chakra del cuore.

Poi venne il chakra della collettività, quello che chiamiamo Vishuddhi. Al livello del Vishuddhi chakra vollero occupare il mondo intero. Volevano impadronirsi del mondo intero come se fosse loro, per diventarne imperatori. Crearono degli imperi e si comportarono male come non è umanamente possibile.

Erano dei veri rakshasa e queste caratteristiche da rakshasa sono ancora presenti. Nel loro comportamento, in ogni cosa, si può notare la loro condotta nei confronti degli altri, il loro modo di trattare gli altri, comportandosi come persone aggressive e contrarie alla spiritualità.

Di conseguenza questo è diventato un mondo duplice in cui esistono persone aggressive e persone angariate. Questo mondo duplice esisteva ed esiste anche oggi, ma molto meno.

Grazie alla coscienza collettiva sono state create molte buone istituzioni, che però non funzionano, non hanno tanto successo, perché gli uomini al comando ne hanno il controllo. Ma il controllo di cosa? Non di se stessi ma degli altri. E tutto il loro comportamento ha rovinato l’intera funzione di questo chakra.

Se oggi vi guardate intorno, sul piano collettivo, ovunque è in corso una guerra, si continua a combattere, a uccidere e a distruggere.

Com’è possibile? (Eppure) adesso ci sono tante persone spirituali nel mondo! Il motivo è che le persone spirituali sono diventate molto silenziose, gioiscono intensamente della propria vita spirituale, sono diventate molto quiete e piene di pace. Ma questo non porta la pace!

Dovete essere dinamici e portare la pace nel mondo, dovete fare qualcosa per questo.

Noi siamo molto soddisfatti dei nostri progressi, ma non ci preoccupiamo di vedere quali progressi hanno fatto gli altri, quanta strada hanno fatto, dove possiamo incontrarli, che cosa possiamo fare per trasformarli.

Al mio livello io posso cambiare molte cose, ma voi, al vostro, quante persone avete cambiato? Cosa avete fatto? Questo deve essere valutato.

Voi vivete ancora con il vostro ego, al livello dell’Agnya, e siete molto appagati dalla vostra pace e da tutto ciò che avete ottenuto grazie a Sahaja Yoga. Questa è la maggiore calamità che il mondo sta affrontando oggi: le persone spirituali, coloro che hanno raggiunto grandi altezze, si preoccupano pochissimo del bene che si deve fare.

Ciò che fanno è gioire della propria spiritualità, venire ai puja e ricevere sempre di più, ma non hanno fatto alcun lavoro collettivo per trasformare la gente.

Alcuni di loro, uno o due, lavorano, e basta; gli altri si divertono e gioiscono, e la gente li accetta come grandi anime, brave persone, tutto qui.

Vorrei che ora faceste introspezione per valutare quanto lavoro collettivo avete fatto, quante persone avete portato (in Sahaja Yoga), così.

Con chi ne parlate? Con quante persone avete parlato di Sahaja Yoga? Voi siete in tanti: Cristo aveva soltanto dodici discepoli, ma erano molto più dinamici di voi.

Ora perciò dovreste usare il lato destro e, quando userete il lato destro, creeremo gente dinamica e non soltanto persone inutilmente pazienti, quiete, pacifiche. Non era questo l’obiettivo di Sahaja Yoga. Lo scopo di Sahaja Yoga è quello di trasformare, trasformare le moltitudini e tutte le mie benedizioni vanno a coloro che lo stanno facendo. Ma chi tiene (Sahaja Yoga) solo per sé, non fa una gran bella cosa.

Nel vostro Paese, quante persone sono entrate in Sahaja Yoga? Chiedetevelo. Con quanti ci siete riusciti?

Il vostro non è uno yoga completo, è uno yoga parziale, di lato sinistro, dove siete molto amorevoli, molto gentili, tutte queste cose.

Non sto dicendo che dovreste diventare aggressivi, in alcun modo. Però ho anche visto persone che vogliono essere coordinatori, vogliono essere importanti: ma a quante persone hanno dato la realizzazione? A quante persone hanno parlato di Sahaja Yoga?

Ho detto di parlare di Sahaja Yoga anche quando viaggiate in aereo, quando camminate per la strada, ovunque.

Qui invece usiamo Sahaja Yoga per la nostra gloria personale e per l’idea che abbiamo di noi stessi. Sahaja Yoga non vi è stato dato per questo, vi è stato concesso per dare la realizzazione a molte persone.

Chiedo a tutti i più giovani, alla generazione più giovane, di non sprecare le proprie energie sahaj in stupidaggini, come hanno fatto i più anziani.

È meglio che andiate avanti voi a parlare di Sahaja Yoga e a diffonderlo. Loro sono più presi dal gestire le scuole, dall’assistere i bisognosi, dal fare questo e quello. Non è questo il vostro compito. Il vostro compito è quello di creare più sahaja yogi e sahaja yogini.

Questo però non c’è, mi rendo conto che non c’è. Manca il lato destro. Dovreste spostarvi sul lato destro. Avanti tutta. Non vi accadrà nulla di male. Nessuno può uccidervi, nessuno può molestarvi né arrestarvi, credetemi. Voi avete i poteri, ma se non li usate rimanete così.

Ecco perché siamo giunti ad un punto di stagnazione in cui dovremmo capire che è necessario usare il nostro lato destro.

Il lato destro è molto importante. La prossima volta ve ne parlerò e vi spiegherò le qualità di lato destro che possedete.

Ormai non potete diventare di lato sinistro, qualunque cosa possiate tentare.

Usate quindi il vostro lato destro nella giusta direzione, con la giusta comprensione, senza diventare arbitrari o dominanti come degli Hitler. Abbiamo avuto degli Hitler anche tra i sahaja yogi.

Adesso però è giunto il momento che voi facciate qualcosa in più di quanto abbiano fatto i santi del passato, che lavoriate in questo modo, non tenendolo (Sahaja Yoga) solo per voi, appagati del fatto che avete una (bella) famiglia e dei bei bambini.

Sahaja Yoga non è per questo. Sahaja Yoga è per la trasformazione del mondo intero. Dovete rifletterci: che cosa state facendo? A che punto siete? Che cosa avete acquisito con Sahaja Yoga?

Arriviamo poi all’Agnya. Ciò che è accaduto al livello dell’Agnya è che i sahaja yogi possono sopportare qualunque cosa, possono subire qualunque cosa; (ma) non è questo che vogliamo. Ciò che vogliamo è rimuovere le sofferenze degli altri, eliminare l’aggressività degli altri.

Però non (lo facciamo), non abbiamo questo tipo di organizzazione, non abbiamo questo tipo di comprensione. Ma se ci riuscirete sarete persone diverse.

Siamo diventati come dei santi ritirati nei propri eremi o qualcosa del genere, niente di più.

Quindi provate a fare qualcosa di positivo senza aggressività.

Lo so che qualcuno di voi è ancora molto aggressivo ed esibizionista, lo so; ma se entrerete nell’ordine di idee di lavorare collettivamente, vi accorgerete di cosa c’è di sbagliato in voi, di quello che è ancora carente nella vostra personalità. Questo è molto importante.

Molti sahaja yogi al livello dell’Agnya chakra vacillano. Non so cosa accada loro. Ho detto che all’Agnya dovete perdonare, ma questo non significa permettere alla gente di comportarsi male. Dato che volete perdonare, è molto facile non combattere, non dire nulla, starsene in disparte, limitarsi a perdonare. No! Andate a parlare a quella persona e ditele che sbaglia.

Dovete affrontarla. Se non ci riuscite siete inutili, proprio come una persona qualunque. E allora a che serve ottenere la realizzazione?

Ormai dobbiamo capire che il fatto di avere le vibrazioni, di essere a posto, di poter curare qualcuno, non è tutto: no. Dovete diffondere (Sahaja Yoga), presentarvi al pubblico, dovete essere collettivi in questo e diffondere Sahaja Yoga.

Con così tanti sahaja yogi in tutto il mondo non ci siamo sviluppati molto. Pertanto ora dovete pianificare cosa volete fare, come volete farlo e in che modo intendete diffondere Sahaja Yoga. È molto importante.

Voi infatti siete bravi a parlare di Sahaja Yoga, a cantare (i bhajan) di Sahaja Yoga, ma tutto questo è inutile se non dimostrate concretamente di portare molte altre persone in Sahaja Yoga.

In un Paese piccolo come la Turchia abbiamo venticinquemila sahaja yogi, che ne dite? Sono tutti musulmani, venticinquemila musulmani diventati sahaja yogi, mentre ci si rende conto che in ogni altro Paese il numero è molto più basso.

Loro (i turchi) non sono molto ricchi, ma tengono alla propria realizzazione del Sé e a dare la realizzazione del Sé agli altri. È davvero sorprendente come abbia funzionato e si sia diffuso.

Pertanto, invece di pensare ai vostri problemi, ai vostri nemici, ai vostri poteri, pensate a dare questo potere agli altri e a farli diventare sahaja yogi. È fondamentale.

Se siete nel Sahasrara, avete tutti i poteri. Se (quando siete) nel Sahasrara non diffondete Sahaja Yoga, a cosa serve ricevere la realizzazione?

Solo per voi stessi? Questo significa essere molto egoisti.

Quindi, invece di diffondere la vostra gloria, il vostro nome, direi di cercare, per favore, di portare più gente in Sahaja Yoga. Impegnatevi con grande forza e dinamismo.

Tante persone si sono lamentate con me che i sahaja yogi non sono altro che gente morta. È questo che siete? Io da sola ho fatto così tanto lavoro, perché allora non dovreste farlo voi? Nel vostro Paese, vi siete dati da fare dappertutto? Pensateci. E finché non lo farete non sarete sampurna, non sarete completi e non avrete capito i poteri dell’Adi Shakti nella Sua forma completa.

Ecco perché vi dico che oggi che mi venerate come Adi Shakti è un giorno importantissimo.

Dovreste però rendervi conto che l’Adi Shakti deve essere una forma completa. Non può essere solo una metà, quella del lato sinistro, no. Se questo non funziona, a che serve?

È come ottenere un qualunque altro tipo di realizzazione, non è così importante.

Non solo dovreste diffondere (Sahaja Yoga), ma dovreste anche far sì che la gente lo capisca.

Io vi accordo tutte le mie benedizioni, tutto il mio amore e tutti i miei poteri, ma cercate di capire. D’accordo? Molte grazie.

[1] Definita in altri discorsi “l’essenza del cuore” e “le emozioni”.