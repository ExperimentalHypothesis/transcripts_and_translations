(SOTTOTITOLI DA REVISIONARE)
Shri Krishna Puja. Ashram di Garlate, Como (Italia), 6 Agosto 1988.

Oggi ci siamo riuniti per adorare Shri Krishna. Dobbiamo capire il significato della venuta di Shri Krishna nel chakra del Vishuddi. Come ben sapete, Shri Brahmadeva si è incarnato solo una o due volte, e Shri Ganesha una volta sola nella forma del Signore Gesù Cristo. Il Vishwa Tattwa, o principio di Vishnu, invece, si è incarnato molte volte sulla terra, e così pure la Dea. Hanno dovuto lavorare insieme molte volte. Il principio di Vishnu e il principio di Mahalakshmi hanno lavorato insieme per l’ascesa della gente.

Il principio di Vishnu quindi, è per la vostra ascesa, per l’evoluzione di tutti gli esseri umani. Per mezzo della sua venuta e del potere di Mahalakshmi, siamo diventati esseri umani dallo stato di ameba. Per noi si è trattato di un processo spontaneo, mentre il principio di Vishnu ha dovuto lavorare attivamente, passando attraverso numerose incarnazioni per evolvere.

Come sapete, c’è stata una prima incarnazione di Shri Vishnu come pesce, ed ha poi continuato ad incarnarsi fino a raggiungere lo stato di Krishna, dove si dice che è diventato completo. Dobbiamo però realizzare che egli lavora nel nostro sistema nervoso centrale, costruisce il nostro sistema nervoso centrale.

Il sistema nervoso centrale, che ci ha dato tutta la consapevolezza umana che possediamo, è stato costruito nel corso del processo evolutivo. Se ciò non fosse accaduto saremmo come pietre. Invece, attraverso lo svilupparsi della nostra consapevolezza, creando uno dopo l’altro i diversi chakra dentro di noi, questo principio di Shri Vishnu ci ha portato a capire che dobbiamo cercare la Verità, ed infine che dobbiamo diventare sahaja yogi. Quando questo importantissimo principio raggiunge il livello del Vishuddi chakra noi diventiamo completi. Ciò vuol dire che anche quando il Sahastrara vi viene aperto e cominciate a sentire le vibrazioni, voi non siete ancora completi. Se foste infatti completi, ci sarebbe una fine alla vostra evoluzione, l’avreste conclusa e non ci sarebbe bisogno di Sahaja Yoga.

In realtà, una volta che il Sahastrara è aperto, dovete poi scendere nel Vishuddi chakra, ossia nel vostro collettivo. Se l’illuminazione non agisce nel Vishuddi chakra non potete sentire le vibrazioni. Come avete notato, ieri gli artisti hanno cominciato a suonare in una dimensione completamente nuova. Ciò non è accaduto soltanto perché la loro Kundalini era risvegliata. Era senz’altro risvegliata, ma è dovuta ridiscendere nel Vishuddi chakra. Se non avessi potuto riportarla nel loro Vishuddi le loro mani non si sarebbero mosse così rapidamente, loro non avrebbero potuto sentire la dolcezza, “Madhuria”, di Shri Krishna e non l’avrebbero potuta quindi esprimere.

Tutto ciò che viene espresso attraverso le vostre dita e le vostre mani raggiunge quella nuova consapevolezza di creare ‘Madhuria’, dolcezza. Le mani sono importanti nella vostra arte, nella musica, nei gesti e in tutte le cose. Ma, come sapete, il Vishuddi chakra svolge anche un ruolo nei sedici sotto plessi che controllano il viso, le orecchie, il naso, gli occhi e il collo. Tutte queste parti del corpo sono controllate dal Vishuddi chakra. Ne consegue che potete diventare grandi attori, potete avere occhi innocenti, una pelle luminosa, orecchie che possono ascoltare la musica divina e potete anche avere un naso che mostra la vostra dignità. L’espressione stessa del vostro volto cambia. Se siete un tipo irritabile e ostile e il vostro volto mostra durezza, oppure se siete di carattere supplichevole e piagnucoloso e avete un’espressione triste, tutto cambierà. Raggiungerete il centro, l’equilibrio, diventando belli, attraenti in un modo divino, dall’aspetto estremamente gentile.

Anche i denti e la lingua sono controllati dal Vishuddi chakra, quindi i denti che talvolta hanno dei problemi, vengono curati. Io non sono mai stata da un dentista in vita mia. Pensate, se il vostro Vishuddi è a posto non dovrete più andare dal dentista! Anche il vostro modo di parlare migliora. Ci sono delle persone, per esempio, dal carattere molto sarcastico, che non sanno dire nulla in maniera gentile e che si esprimono sempre causticamente. Alcuni hanno l’abitudine di dire parolacce, altri sono tipi molto supplichevoli. In certa gente non c’è dignità, non c’è dolcezza, non c’è fiducia in se stessa. Alcuni addirittura, balbettano, altri non possono salire sul palco e tenere una conferenza pubblica. Tutti questi ostacoli cadono non appena il Vishuddi chakra migliora.

Questa però, è solo la manifestazione esteriore del fatto che il Vishuddi è migliorato grazie al risveglio di Shri Krishna che è in esso. Ciò che invece accade realmente, è che voi diventate ‘testimoni distaccati’. Cominciate ad osservare come ‘testimoni’ tutto ciò che è un problema, che vi disturba, che vi affligge, e non ne siete più coinvolti.

Questo stato di ‘testimone distaccato’, di ‘osservatore non coinvolto’ possiede un potere enorme. Qualsiasi problema voi osserviate in questo stato di assenza di pensieri, viene risolto. Saprete come trovare la soluzione di qualsiasi problema. Questo stato di ‘testimone’ è detto “Tatash”, che significa ‘essere sulla riva e guardare le onde’. Il vostro stato di ‘testimone distaccato’ quindi, deve essere sviluppato, cosa che talvolta avviene solo superando qualche piccola difficoltà.

È importante sapere che quando la Kundalini inizia a ridiscendere dal Sahastrara verso il basso, raggiungendo i vari chakra e nutrendoli a livello del Vishuddi, a volte fa sì che voi passiate qualche piccolo guaio. A quel punto voi cominciate dunque a pensare: “La mia vita era così felice, avevo ricevuto tante benedizioni, cosa succede adesso?”. Questo è il momento in cui dovete diventare ‘tatash’, vale dire ‘testimone’. Se diventate testimone ogni cosa migliora. Per esempio, non appena sul vostro posto di lavoro diventate testimone e interiorizzate la vostra attenzione, cominciate a vedere le cose da dentro verso l’esterno. Ne consegue che vedete esattamente cosa c’è di sbagliato e, poiché possedete questo ‘potere di testimoniare’, potrete con esso superare i problemi. Se, invece di farvi coinvolgere, sapete essere spettatori della situazione, i problemi si risolvono molto facilmente.

Quando si stabilisce questo collegamento e i raggi divini cominciano a passare arricchendo il vostro Vishuddi chakra ottenete questo stato detto “Sakshi swarupatva”.

Il nome di Shri Krishna deriva dalla parola “Krishi”, che significa ‘aratura’, aratura del suolo per la semina. Egli è colui che ha arato il terreno per noi, nel senso che ci ha creati in modo tale che quando la germinazione deve aver luogo noi siamo già pronti. Succede, però, che noi esseri umani roviniamo il Vishuddi chakra facendo molte cose sbagliate, come il fumare e prendere droghe. In questo modo il Vishuddi va fuori posto.

Il Vishuddi si rovina pure se siete una persona che non parla affatto o che parla troppo, oppure che grida e che strilla, si arrabbia e alza la voce. La prima cosa nell’usare il Vishuddi, quindi, è il ricordarvi che deve essere adoperato per essere dolci, per ‘madhuria’. Se volete dire qualcosa a qualcuno, cercate di farlo in maniera gentile e gradevole. Esercitatevi in questo.

Ho visto da certe parti che la gente è abituata a un certo modo di parlare, e non si può esprimere in maniera gentile. Per loro il parlare con dolcezza è adharma. Credono di dover davvero parlare in modo da ferire la gente.

Il ferire non è nel dharma di Shri Krishna. Egli uccideva, oppure era dolce. Niente vie di mezzo. Voi dovreste, quindi, essere dolci con la gente, oppure uccidere… ma lasciate perdere l’uccidere! Dovete dunque, essere solo dolci l’uno con l’altro, specialmente tra sahaja yogi. Anche nei rapporti con gli altri, dovete dire le cose dolcemente… se vedete che c’è qualcosa di sbagliato in loro, provate a dirgli: “Vedi, questo non va bene. Ora sei in Sahaja Yoga, ti devi comportare in quest’altro modo”.

La vita di Shri Krishna ebbe un altro ruolo significativo da svolgere. Egli venne sulla terra dopo Shri Rama, che era anche lui una incarnazione di Shri Vishnu. Ai tempi di Shri Rama la gente era molto ignorante, non aveva alcuna idea del dharma. Quindi, in veste di re, egli volle insegnar loro questo dharma. Divenne dunque molto serio. La sua incarnazione è quella di un padre molto serio, che affronta molto seriamente ogni tipo di ostacoli e cose. Egli dovette anche creare un’immagine di re benevolo. Il risultato è stato che, quando la sua incarnazione ebbe fine, la gente divenne molto seria, la serietà si estese alla religione e si sviluppò il ritualismo. La gente diventò molto rigida, e questo uccideva la gioia di vivere. Quella rigidità inoltre, diede inizio ad una serie di altre cose come, ad esempio, il braminismo.

Il braminismo è iniziato in India quando la gente ha cominciato ad usarlo come diritto di nascita. Essere Bramini invece, non è affatto un diritto di nascita: Bramini si diventa.

Dopo la realizzazione si diventa bramini. Questo fu stabilito non solo ai tempi di Shri Krishna, ma anche a quelli di Shri Rama. Shri Rama, che non era un bramino, fece scrivere il suo Ramayana ad una persona chiamata Valmiki, della casta Shidule, che di lavoro faceva il pescatore. Strano a dirsi, ma egli chiese a questo pescatore di scrivere il suo Ramayana. Valmiki non era un bramino, ma egli lo rese bramino. Questo significa che voi dovete diventare bramini, cioè conoscere il Brahman. Quelli che conoscono il Brahman sono bramini, e non quelli nati nella casta dei bramini. Questo spiega perché talvolta la gente resta sconvolta e si chiede: “Com’è possibile che questi siano bramini se sono tanto perversi e commettono ogni genere di peccato?”. Seguendo religioni di questo tipo o ogni sorta di idea rigida, non potete migliorare.

Se vi definite cristiani, per prima cosa non dovete avere occhi adulteri. Mi piacerebbe sapere quanti cristiani possono affermare questo. Se non hanno occhi adulteri verso le donne, per esempio, avranno occhi adulteri per le cose. Non si può dunque dire che diventando cristiani lo si è per davvero. La stessa cosa vale per gli hindu. Nella religione Hindu, Krishna ha detto che l’Atman risiede in ciascuno di noi. Non ha mai detto che la nascita determina la vostra jathi, la casta. Tra gli hindu invece, si crede che ognuno appartenga a una casta, che sia qualcosa di separato. Alcuni vanno trattati come persone di basso rango ed altri come persone di rango elevato. È esattamente l’opposto di ciò che Krishna ha detto, poiché egli ha affermato che l’Atman è in ognuno di noi.

In Sahaja Yoga abbiamo ora verificato che si può diventare anime realizzate qualunque religione, idea o filosofia si segua. Nessuno, dunque, sta più in basso o più in alto. La cosa più comoda è il pensare che gli altri sbagliano e che noi siamo nel giusto. Tutti quelli che la pensano in questo modo però, possono anche andare direttamente all’inferno, perché non hanno raggiunto la Verità.

La verità è che voi siete diventati un’anima realizzata. Se non lo siete, non potete in alcun modo essere vicini a Dio. Dovete entrare nel Regno di Dio. Cristo stesso lo ha detto: dovete entrare nel Regno di Dio, dovete rinascere. “Quando mi chiamerete – Cristo, Cristo – io non vi riconoscerò”. Ha detto ciò apertamente, vi ha avvisato. Lo stesso Mohamed Sabh ha detto che quando il tempo di Kayama, della Resurrezione, verrà, le vostre mani parleranno. Ha anche detto chiaramente che fino al Kayama voi farete determinate cose, ma che quando il tempo del Kayama arriverà, quando avrete la vostra resurrezione, non dovrete farle più. Lo ha detto chiaramente. Eppure nessuno dei suoi attuali seguaci cerca di trovare il Kayama, ma badano solo a trovare l’errore negli altri e lottano tra di loro. Il tempo della Resurrezione, da lui già menzionato, è Sahaja Yoga: “Quando le mani parleranno”.

Raggiunto questo, voi non dovete fare più nulla. Ora siete diventati un “Phir”, secondo quanto ha detto lui. Quando diventate un ‘phir’ non dovete più fare queste cose e divenite dharmici.

Anche Shri Krishna ha detto che voi diventate “Dharmateet”. Andate oltre la religione. Ciò significa che la religione diventa parte di voi. Non avete bisogno di inutili religioni esteriori. È stato detto chiaramente. Shri Krishna lo ha detto più chiaramente di tutti. Molto, molto chiaramente ha affermato che dovete andare al di là del vostro dharma. Dovete cioè, diventare una persona che è religiosa in modo innato e non qualcuno che è esteriormente cristiano, hindu o musulmano. DOVETE DIVENTARE RELIGIOSI DENTRO.

Avete visto cosa ha detto Shri Krishna riguardo alle conseguenze di ciò? Quando diventate religiosi all’interno Io non devo più dirvi “non bevete, non fate questo o quello”. Non devo dirvi nulla. Voi, molto semplicemente, capite che questa o quell’altra cosa non vanno fatte, e non le fate più.

L’avvento di Shri Krishna ebbe luogo perché venissero superate tutte le insensatezze della religione. È stato un avvenimento molto importante, ma non so quanti l’hanno capito. È venuto per dimostrare che tutto è “Leela”, che tutto è un gioco di Dio. Cosa c’è da esser seri? Che motivo c’è di essere ritualistici? Non potete legare Dio ad alcun rito. Questo è il motivo per cui venne sulla terra, per dirvi che non dovreste legarvi a dei riti che non hanno significato.

Questi suoi insegnamenti sono stati impartiti molto tempo addietro, seimila anni fa. Nonostante ciò, guardate quanti riti  ci sono ancora in tutte le religioni!

Quando le incarnazioni morirono, la gente cominciò con i riti. È buffo. Quando morì Shri Krishna la gente non seppe cosa fare, perché egli aveva detto “basta con i riti! Giocate, siate felici, gioite, danzate e cantate”. A quel punto le persone decisero: “facciamone una cosa nuova, una cosa romantica!”. Gli esseri umani sanno come rendere perversa ogni cosa, nessuno li batte in questo. Hanno fatto dunque diventare la figura di Shri Krishna una cosa molto romantica.

Ra-dha. ‘Ra’ vuol dire energia, ‘dha’ significa ‘che ha l’energia di sostegno’. Era Mahalakshmi stessa! Fecero della sua relazione con Mahalakshmi un rapporto di marito e moglie. Dei poeti li hanno descritti come marito e moglie, e tutto quel genere di sciocchezze.

Nelle relazioni divine non c’è niente di simile al rapporto di marito e moglie. C’è il potere statico e quello cinetico. Gli esseri umani però, hanno l’abitudine di ridurre tutte le incarnazioni al loro stesso livello. Come avrete notato, i maestri di ciò furono gli antichi greci. Anche con Krishna dunque, fu fatto qualcosa di simile: lo descrissero come una personalità romantica, cosa che faceva loro comodo. Questo andò bene a molta gente orribile. Abbiamo avuto Wanhabir Laknow che aveva 365 mogli, si vestiva come Krishna o, talvolta, come Radha, che danzava e diceva: “Ora sono diventato Shri Krishna”. Molti ‘guru’ si sono presentati come Shri Krishna, suonando il flauto e chiamando tutti gli altri ‘gopis’ eccetera. Tutte sciocchezze! Ci sono molti gruppi adesso che fanno così, i Brama Kumaris e simili. Quando c’è un Krishna tutti gli altri sono gopis e gopas. Non si sposano e fanno tutte queste suddette sciocchezze. Tutto ciò è assolutamente perverso e porta cattiva fama a Shri Krishna.

Shri Krishna era uno Yogeshwara. Egli era così distaccato! Un giorno le sue mogli, che erano i suoi poteri, dissero: “Vogliamo attraversare il fiume per andare ad adorare quel certo Santo”. Egli rispose “Cosa aspettate?” e loro “Il fiume è in piena e non sappiamo come attraversarlo”. Shri Krishna allora disse: “Andate a dire al fiume che volete andare a trovare quel Santo e che Io gli dico che si deve abbassare. Ditegli che se è vero che Shri Krishna è uno Yogeshwara e che non ha mogli lui si deve abbassare”. Loro andarono al fiume e ripeterono la frase suggerita da Shri Krishna. Il fiume si abbassò. Loro rimasero stupite e dissero: “Pensiamo sia nostro marito e, tuttavia, è Yogeshwara. Quanto è distaccato!”. Attraversarono dunque il fiume ed andarono ad adorare il Santo. Il Santo poi disse loro che potevano tornare indietro. Le mogli però rimasero di nuovo bloccate dal fiume in piena. Tornarono quindi dal Santo e gli chiesero come potevano fare. Questi chiese loro come avevano fatto all’andata. Loro risposero: “Shri Krishna ci ha mandato a dire al fiume di abbassarsi nel caso egli fosse uno Yogeshwara”. Il Santo allora disse: “Bene! Andate ora dal fiume e ditegli di abbassarsi se è vero che io non ho mangiato nulla e che sono completamente distaccato dal cibo”. Loro si stupirono, perché gli avevano portato delle offerte e lui aveva mangiato tutto. Andarono comunque al fiume e dissero: “O fiume, il Santo non ha mangiato nulla, è rimasto assolutamente distaccato dal cibo e non lo ha neanche toccato!”. In risposta, il fiume si abbassò. Loro furono molto sorprese. Com’era possibile che il Santo avesse mangiato tutto senza mangiare nulla? Egli era in “Aswa dha”, non era interessato al cibo. Ne rimasero meravigliate.

Dal punto di vista umano sembra una menzogna, ma non lo è. La realtà è che egli è uno Yogeshwara ed è perciò distaccato. Le persone però, non capiscono il Divino e pensano: “Com’è possibile che un uomo che ha sedicimila mogli, più altre cinque, possa essere una persona non ancora sposata?”. Ma egli era uno Yogeshwara. Questo è quello che voi tutti dovete essere: Yogeshwara. Siete sposati, avete dei figli. Sono contenta di ciò, perché sposarsi è una cosa auspichevole. Non dovreste però rimanere coinvolti dalla vostra famiglia. “Mio figlio, la mia famiglia…”. Ho visto molte persone venire in Sahaja Yoga, sposarsi e perdersi! Cominciano infatti a dire: “Ora sono sposato, mi godo la mia famiglia, mi occupo della mia famiglia…”. La nostra famiglia è l’universo intero, non è soltanto ‘mia moglie, mio figlio’, ma tutto l’universo. Shri Krishna cercò di mostrare durante la sua vita che l’intero universo è la vostra famiglia.

VOI SIETE UN ESSERE UNIVERSALE.

Questo egli aveva predicato ovunque: VOI SIETE UN ESSERE UNIVERSALE E DOVETE DIVENTARE PARTE DEL TUTTO. Siete parte del tutto, il Microcosmo diventa Macrocosmo. Questa cosa però non deve rimanere solo a livello di conferenza, ma deve ACCADERE dentro di voi. Dovete sviluppare la Coscienza Collettiva. Questo è un dono di Shri Krishna, perché nel cervello egli diventa il Virata.

Ora perciò, abbiamo tre identità dentro di noi: nel cuore Shiva, nel cervello Shri Krishna, il Virata, e nel fegato Brahmadeva. Nello stomaco, nel Void, ci sono tutti i Guru Tattwa, tutti i grandi guru. Da Adinath a Mohamed Sahb ed altri, fino a Shirdi Sainath. Tutti loro rappresentano il principio del Guru che abbiamo adorato l’ultima volta ad Andorra. È molto importante come essi sono in relazione tra di loro, come hanno lavorato insieme, portandovi allo stato di ‘testimone distaccato’.

Ora il vostro Vishuddi chakra deve essere migliorato. Il “senso di colpa” era ieri fortissimo. Era impossibile eliminarlo. Non c’è alcun motivo di sentirsi colpevoli. È una moda, soltanto una moda. “Mi scusi…” dalla mattina alla sera. “Mi scusi, mi scusi….”. di che cosa vi scusate, di essere degli esseri umani o di essere sahaja yogi? Dovete essere soddisfatti di voi stessi, ed invece dite in continuazione: “Mi dispiace, non dovevo fare questo, non dovevo fare quello…”. Sentirsi sempre dispiaciuti e colpevoli rovina il Vishuddi sinistro. Quando il Vishuddi sinistro è rovinato il vostro Shri Krishna Tattwa se n’è andato. A quel punto non potete raggiungere la consapevolezza collettiva e non potete capire cosa c’è di sbagliato in voi. Se dovete chiedere scusa, chiedetela a Dio e poi non chiedetela più.

Affrontate le cose. Qualsiasi errore abbiate fatto, ebbene affrontatelo! “Questo era sbagliato? Bene, non lo farò più!”. Non giustificatevi, non continuate a pensarci. Semplicemente affrontate l’errore. Dite: “Questa cosa era sbagliata, non la rifarò più!”. E per voi è chiuso.

Dopotutto ora siete dei santi. Dovete diventare “Whallis”. Siete diventate anime realizzate, siete diventati “Atmajas”, avete il Brahmachaitanya, avete visto che c’era la luce sopra le vostre teste, ne avete avuto la prova. Non devo quindi darvi un secondo certificato. Fareste però meglio a capire, ad essere consapevoli della vostra posizione. Come ha detto Shri Krishna, dovete avere la consapevolezza del vostro Sé. Dovete innanzitutto ottenere la Realizzazione del Sé, poi diventare consapevoli della vostra posizione. Allora vi meraviglierete di come sviluppate la giusta attenzione e la giusta comprensione. È una cosa molto facile da fare non appena avete raggiunto lo stato di testimone distaccato. Per favore, cercate di diventare testimoni, spettatori. Quando vedete qualcosa, entrate in consapevolezza senza pensieri, nella vostra fortificazione. Non pensate. Guardate la bellezza che vi circonda, che si diffonde, guardate come questi alberi stanno immobili, semplicemente osservando voi tutti. Guardate! Assolutamente immobili, nulla si sta movendo. Non lasciano che neanche una foglia si muova. Lasciamo stare così, fino a che la brezza non comincia a soffiare. Madre manda la brezza. Fino ad allora stiamo semplicemente in silenzio e osserviamo. Come queste montagne osservano quietamente ogni cosa ed emanano gioia e bellezza, così noi dobbiamo diventare spettatori. Non abbiamo bisogno né di parlar troppo né di stare troppo zitti  ma, dal centro, dovremo osservare da spettatori il tutto come un “Leela”. Questo spiega perché egli è chiamato “Leeladhar”, cioè “Colui che sostiene il Leela delle persone”. Questo non vi fa diventare né matti né strani, ma vi rende gioiosi. Qualunque cosa vi renda gioiosi, è il principio di Vishnu, di Shri Krishna. Spero che tutti noi gioiremo in futuro del principio di Vishnu come ne abbiamo gioito in meditazione, perché quando meditiamo entriamo in consapevolezza senza pensieri. Qualsiasi altra cosa tenteremo di fare, non potremo crescere.

Fino a che non meditiamo non possiamo entrare in consapevolezza senza pensieri. Lo stesso vale anche per tutti quelli che vogliono raggiungere qualcosa in qualunque campo, in qualsiasi dimensione, che vogliono, per esempio, diventare grandi artisti, grandi scienziati o eccellere in qualsiasi campo. In Sahaja Yoga è importante che meditiate, altrimenti la Kundalini andrà giù e perderete tutto il vostro talento. Questa cosa ve detta. Voi stessi avete visto come la gente è stata trasformata. Talvolta però, la trasformazione può essere molto provvisoria, e la Kundalini può andare giù se non si medita come si deve.

Auguro a tutti voi molta fortuna per il vostro stato di “testimone distaccato”. In questo stato non ci esprimiamo affatto in modo strano, ma soltanto osserviamo noi stessi.

Noi abbiamo creato tutti i problemi, quindi solo distaccandoci da noi stessi possiamo vederli e risolverli. Per grazia di Dio so che tutti voi crescerete molto bene e questo stato sarà raggiunto. In qualsiasi situazione vi troviate, che sia di benedizione, di progresso oppure anche di confusione, dovete essere forti ed equipaggiati, come la nave che affronta il mare.

La nave che va in mare può affrontare ogni genere di viaggio, non solo viaggi belli, ma anche marosi e tempeste.

Che Dio vi benedica.