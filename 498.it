9 novembre 2003
Diwali Puja
Holiday Inn, Ventura County (Stati Uniti d'America) | Translation (English to Italian) - VERIFIED
Diwali Puja. Los Angeles (USA), 9 Novembre 2003.

10/2024 SOTTOTITOLI, TRADUZIONE VERIFICATA

S H R I   M A T A J I   N I R M A L A   D E V I

Diwali Puja

“L’importanza della sincerità”

Los Angeles (USA), 9 Novembre 2003

Oggi è il gran giorno del Diwali.

Ciò significa che oggi è il gran giorno in cui esporre insieme le luci, le luci dei vostri cuori per creare una luce più grande, affinché il mondo si muova in una giusta direzione.

È un giorno di grande gioia, e anche coloro che vi si uniscono diffondono una grande gioia.

I problemi, come si dice, ci sono; ma per noi non esistono problemi poiché non esiste oscurità, non vediamo oscurità da nessuna parte. Noi vediamo luci, luci e luci.

Cosa manca, quindi? Ciò che manca è la nostra sincerità. Dobbiamo essere molto sinceri con noi stessi, poiché non si tratta semplicemente di un amore o di una gioia presi in prestito, ma di qualcosa che scaturisce dalla sorgente interiore: fluisce, fluisce e fluisce.

Pertanto ciò deve essere risvegliato e questo amore dovrebbe fluire; e le nostre piccole meschinità come le gelosie, le competizioni e qualsiasi cosa ci rovini, devono essere lavate via. E possono essere eliminate se il vostro cuore è pieno di amore.

Oggi è il giorno in cui diffondere amore, la luce dell’amore, affinché ciascuno si senta illuminato e felice e dimentichi i suoi problemi di poco conto.

Sono felice che siate riusciti a procurarvi una sala, è tutta fortuna averla avuta; erano molto preoccupati al riguardo.

Invece è semplicemente accaduto. Quindi dovremmo altresì renderci conto del fatto che anche i nostri destini sono guidati e protetti. Siamo già persone benedette, non vi è alcun dubbio. E non dovremmo preoccuparci di piccole cose e questioni meschine.

Funzionerà tutto benissimo, vedrete, se affidate tutto al vostro destino che è molto elevato, molto grande; con questo vostro destino andrete molto lontano.

Questa è la promessa del Diwali per tutti voi: che raggiungerete lo stile di vita più elevato e più nobile. Ogni parola che pronuncio sarà lì per dimostrare che ciò che dico è la realtà.

Tutti i piccoli problemi che avete saranno lavati via.

Questi sono tutti messaggi del Divino; non dovete preoccuparvi di cose insignificanti, del denaro, del lavoro, non è compito vostro.

Il vostro destino risolverà tutto questo. Avete la promessa che sarete accuditi. Spero che crediate a questa promessa e siate gioiosi al massimo.

Vi benedico tutti, tutti, dal profondo del mio cuore per un felicissimo e prospero Diwali.

Molte grazie.