14 ianuarie 2004
Makar Sankranti Puja
House in Pratishthan, Pune (India)

2004.01.14 - Pune, India

Astăzi este o zi importantă în emisfera nordică a globului, deoarece Soarele traversează de la sud la nord. Această sărbătoare cade tot timpul în aceeași zi a anului deoarece este calculată în funcție de poziția Soarelui. De ce acordăm atâta importanță acestei zile? Ce e atât de special în faptul că Soarele vine în emisfera nordică? De ce ne dăruiește atâta bucurie? Motivul este că Soarele este cel care dă startul muncii noastre. Când nu există lumină, în timpul nopții, noi dormim. Însă doar după ce răsare Soarele, începem să muncim. Deci Soarele este cel care ne stimulează să muncim. Iar atunci când vine în emisfera noastră îi acordăm foarte mult respect. Cel mai important lucru este că restul sărbătorilor sunt raportate la Lună. Numai această sărbătoare este calculată în funcție de Soare.

În țara noastră i se acordă o mare importanță lui Surya Narayan, iar oamenii îl venerează. Ei merg la râul Ganga să se îmbăieze și îndeplinesc multe ritualuri. Însă această zi este cea mai importantă dintre toate. Deci ar trebui să decidem cu toții ce e necesar să facem, ce muncă să ducem la împlinire în această zi specială. În mod normal facem namaskar Soarelui (Surya), îi oferim apă și ne exprimăm recunoștința față de el. Dar întrebarea este ce putem face în mod special, ce ar trebui să facem ca Sahaja Yoghini? Știți că Soarele are sediul în Agnya chakra, iar această chakră e utilizată pentru a ne gândi la absolut tot. Deci este foarte important să ne corectăm chakra Agnya pentru că ea influențează Soarele. Pentru asta, trebuie să știm că problema chakrei Agnya constă în faptul că, în funcție de planetele care o influențează, ne supărăm pe oameni și ne comportăm urât cu ei. Ne supărăm și sfârșim prin a ne pierde încrederea.

Chakra Agnya este o zonă importantă. Ar trebui să înțelegem că ea este sălașul lui Christos. Însă Christos a spus un singur lucru: că ar trebui să iertăm pe toată lumea. Este foarte important să iertăm. Ei bine, cum facem asta? Mulți oameni spun: „Am iertat”, dar nu o fac de fapt. Pentru a ierta e important să avem satisfacție completă în interior. Ar trebui să ne gândim că oricine face ceva greșit va plăti pentru asta - deci de ce ne-am necăji? Dacă cineva vă spune ceva greșit, asta se va întoarce împotriva lui. De ce să intervenim? Astfel, dacă deveniți martori și iertați pe toată lumea, chakra voastră Agnya va fi în regulă. Purificându-ne Agnya chakra vom înlătura un mare obstacol din calea ascensiunii noastre spirituale, care ne blochează energia Kundalini, făcând-o să se oprească la acest nivel. Iar pentru asta trebuie să știm să iertăm. Tot timpul ne gândim la faptul că cineva ne-a rănit, cineva ne-a supărat. În loc să ne gândim la asta, ar trebui să iertăm, să iertăm pe toată lumea. Iertând, veți fi absolut uimiți că energia Kundalini se va ridica imediat. Trebuie să ne concentrăm pe înălțarea propriei Kundalini, iar pentru asta este necesar să ne păstrăm chakra Agnya curată. Mânia este în natura umană, nu este în natura lui Dumnezeu, ci a ființelor umane. Deci ar trebui să renunțați la mânie. În loc să vă enervați ar trebui să spuneți: „Iartă, iartă, iartă”. Repetând aceste cuvinte, Agnya voastră se va purifica.

Vă binecuvântez pe toți!