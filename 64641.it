25 giugno 1994
Evening Program Adi Shakti Puja
Campus, Cabella Ligure (Italia) | Translation (English to Italian) - Draft

[Dal minuto 2.10.36]

Dopo questa gioiosa conclusione non so cosa dire. Gioivo semplicemente della bellezza di questa gioia ondeggiante.

È qualcosa che non si può descrivere.

Il sentimento di unione è così spontaneo e bello, come un oceano, un oceano di gioia.

Si vedono tutte le onde e le increspature, non riesco proprio a credere che cose così belle possano accadere agli esseri umani. Normalmente hanno menti molto chiuse.

Stavo guardando la partita, perché voi pensavate alla partita (risate). Ho notato che non creava amore, non creava unione, al contrario la gente sviluppava una enorme aggressività.

Oltre all’aggressività, vi era una sorta di odio per l’avversario. Insomma, mi domandavo perché si giocasse questa partita: è uno sport, e lo sport dell’amore è quello in cui diventiamo tutti una sola cosa, non cerchiamo i difetti degli altri, non aggrediamo gli altri. Si gioisce semplicemente del movimento ritmico della gioia di ognuno.

Questo è così pacifico, dà così tanta gioia!

Mentre se guardate una partita... a volte le ho guardate anch’io, e sento emanare un forte odio da loro. È perché ormai è tutta una questione di denaro. Se c’entra il denaro, diventa una sorta di gioco molto aggressivo.

In tutto, nel tennis o in questo.

Ai nostri tempi, qualsiasi sport si praticasse era per gioire, noi almeno ci divertivamo.

Ma ciò che si nota è che né gli spettatori né i giocatori si divertono davvero, perché si schierano da una parte. Se siete olandesi sosterrete l’Olanda, se siete belgi sosterrete il Belgio. Almeno questo abbinamento non si sarebbe dovuto fare, perché sono (Paesi) così vicini! Se perde l’Olanda, o se perde il Belgio, inizieranno ad azzuffarsi fra loro. È molto facile azzuffarsi, sono confinanti!

Avrebbero potuto rendere queste partite molto più godibili se, come era stato detto, avessero davvero selezionato squadre da tutto il mondo, da luoghi diversi. Sarebbe stato molto meglio.

Ma quando vedo come calciano il pallone... Ogni volta che calciano il pallone, l’ego salta su. Poi lo calcia un altro e l’ego salta su (Shri Mataji fa un gesto con la mano a mostrare l’ego che salta su) (risate).

È un gioco molto pericoloso, ma normalmente non dovrebbe accadere, normalmente non dovrebbe. Se un bambino calcia un pallone, non sviluppa odio. Ma a causa di questo orientamento al denaro, diciamo di questa maya, le persone si perdono e cominciano ad odiarsi reciprocamente per quel denaro che riceveranno.

Il nostro sport, invece, è orientato all’amore. È orientato alla compassione. In realtà, l’amore, gioire di questo amore divino è la più grande benedizione.

E sono molto felice di vedere che tutti voi ne avete gioito. L’orientamento al denaro nasce quando si vive nella menzogna. Avete visto ad esempio tanti falsi guru e impostori: sono molto attaccati al denaro. Non si interessano minimamente dell’amore o della compassione. Iniziano improvvisamente a pensare di poter ingannare tutti. Qui non c’è inganno ma illuminazione, apertura, consapevolezza, sentire il vostro Sé e gioire del vostro Sé.

È così bello vedere così tanti di voi, i miei figli, danzare così, in questo modo così bello, con un tale ritmo. Insomma, il modo in cui fate i qawwali mostra anche come stiate diventando globali. Avreste mai immaginato che questi belgi e questi olandesi cantassero un qawwali? (Risate e applausi)

E l’hanno composto loro! Poi l’hanno musicato e l’hanno cantato così bene, con assoluto ritmo e in sintonia. Ho visto che normalmente gli occidentali non riescono a cantare a lungo in sintonia, dopo un po’ non sono più in sintonia. Quindi sono rimasta sorpresa. Inoltre non sono professionisti.

E quelli che chiamiamo alap e taan, che sono stati eseguiti dal nostro Shri Ganesha qui seduto, sono stati meravigliosi. Sono rimasta stupita di come siano riusciti a cantare queste bellissime note – noi le chiamiamo swara – è davvero stupefacente come voi abbiate realmente assorbito anche l’essenza della bellezza della musica di tutto il mondo.

Naturalmente la vostra Cabella è colma di amore e affetto, non v’è dubbio. Ma ho sentito la stessa cosa ovunque. Che sia l’Olanda, il Belgio, l’India, vi è un tale amore che non so che cosa io vi abbia fatto, per farvi gioire di voi stessi e degli altri in modo così meraviglioso e con tale semplicità.

È qualcosa di davvero bellissimo e devo congratularmi con l’organizzatore. Sono rimasta sorpresa di te: molto sorpresa di come tu abbia fatto tutto, di come tu abbia interpretato il ruolo del giornalista (durante lo spettacolo, ndt) ed anche di come tu abbia cantato. Tutti loro hanno realizzato una cosa bellissima.

Inoltre, anche la composizione degli spagnoli è stata davvero notevole. Prima, guardando le danze spagnole, le ho sempre considerate di tipo molto sensuale, non ho mai sentito che avessero questa bellezza di espressione della Divinità. Ora però trovo che abbiano questa comprensione divina del ritmo. E da come hanno suonato, solo la gioia divina emanava da loro.

Diversamente, è assurdo fare cose che ci sviliscano.

Normalmente in Occidente si nota che, quando la gente si incontra, quando si riunisce insieme e diventa collettiva, inizia subito a pensare a qualcosa di distruttivo.

Andranno a bere o anche a drogarsi - l’Olanda è piena di questo - drogarsi o anche picchiarsi, canzonare, insultare e via dicendo.

Non so perché vi sia questa tendenza quando diventano collettivi. Ma nella nostra collettività (Sahaja), diventiamo così belli che ci mettiamo a cantare le lodi del Divino. È qualcosa di mai sentito prima, vi dico.

Ho visto anche la gente che va in chiesa: dopo quindici minuti la metà sparisce. E poi, dopo che la funzione si è conclusa, arrivano a lamentarsi: “Che cosa noiosa, siamo stufi di questo e quello”. Alcuni poi flirtano con le donne, o le donne flirtano con gli uomini... Non li ho mai visti esprimere quella purezza, (non li ho mai visti) gioire del loro principio di Ganesha. 

È davvero notevole come tutti voi siate cambiati. È davvero, davvero notevole.

Ed ho un sentimento speciale per l’Olanda, dove mi sono recata molto tempo fa. Rimasi sorpresa per ciò che facevano nei loro campi e altro.

Non riuscivo a credere che non pensassero all’amore divino come avrebbero dovuto, in quanto all’epoca erano tutti agricoltori.

Ma erano molto impegnati ad accumulare denaro, a guadagnare (denaro) dal Giappone, da questo e quello. Mi sorpresi di come ogni persona, all’epoca, fosse solo impegnata a far soldi. 

Inoltre, non avevano grande cultura. Quando ci recammo lì, misero sul nostro tavolo una bandiera pakistana (Shri Mataji ride, risate). Noi precisammo: “Non siamo pakistani”. “Oh, non siete pakistani? E allora cosa siete?”. Risposi: “Siamo indiani”. “Va bene”. E portarono un’altra bandiera, ma nemmeno quella era una bandiera indiana (risate). Ero sorpresa, non sapevano niente! E non sapevano il perché di questo kumkum (indica il bindi sulla Sua fronte), niente del genere. Erano molto abili nel fare formaggio, burro e quant’altro, ma soprattutto per i loro fiori. 

Ogni volta che sono andata lì, specialmente all’inizio, in occasione del centenario di giardinaggio o qualcosa del genere, i fiori più belli li ho sempre visti in Olanda. Stando solo con questi fiori, pensavo davvero: “Che posto è questo, un paradiso in Terra”.

Ma poi, quando vidi le persone, esse non cercavano mai di percepire la bellezza dei fiori: cercavano solo di capire quanto sarebbero costati, a quanto li avrebbero venduti, a quale Paese li avrebbero venduti.

Quindi, la nuova dimensione nella quale voi siete entrati è così sottile, così bella, è una tale trasformazione! Infatti ho visto anche (com’era la gente) a quell’epoca e, vedendo voi qui, sono realmente, assolutamente stupefatta. Non so cosa dire, non lo so proprio. È un tale risultato da parte vostra, davvero, che siate diventati così puri, così belli, così saggi. 

State crescendo molto rapidamente. So che la Spagna ha pochi sahaja yogi. Diffondere Sahaja Yoga non è il punto. Andare in profondità in Sahaja Yoga è ciò che realmente conta. Se vado in Russia, lì posso avere migliaia di persone. Se gli spagnoli saranno più profondi degli altri, sarà molto meglio. Andare in profondità in Sahaja Yoga è molto più importante che diffonderlo.

Continuare a diffonderlo a gente di ogni genere non ci aiuterà molto. Ciò che dovete sapere adesso è che dobbiamo avere persone molto, molto profonde che si uniscano a noi.

Occorre anche ricordare che in paradiso ci sono pochissimi posti. Come si possono dunque far entrare in Sahaja Yoga tutti gli individui animaleschi e bestiali?

Dobbiamo comprendere che le persone profonde, che sono realmente lo strumento del Divino, sono estremamente amorevoli, compassionevoli, non si mettono in mostra, non cercano di fare qualcosa che secondo Sahaja Yoga è deplorevole.

Deve esserci una bellissima relazione reciproca, improntata all’aiuto e alla comprensione reciproci ed anche al gioire gli uni degli altri. Abbiamo qui persone da tutto il mondo, le abbiamo sempre, ma voi non avete quella percezione. Sentite che l’intera comunità globale che abbiamo da ogni luogo è straordinaria.

Il prossimo (Puja) sarà il nostro Guru Puja, al quale parteciperanno anche molti russi. Devo dire che i russi sono diventati sahaja yogi molto profondi in brevissimo tempo. Intendo dire che siete tutti profondi, molto profondi; ma è qualcosa di davvero grandioso, eccezionale che loro siano diventati tanto profondi in così breve tempo. 

Qualunque ne sia il motivo, ciò che dobbiamo comprendere è che chiunque voglia gioire profondamente dal cuore, deve maturare. E soltanto allora questa gioia diventa completa.

Sono molto felice oggi di vedervi tutti qui a gioire di questa musica e di tutto quanto è stato creato da questi tre Paesi. È bellissimo.

Dio vi benedica tutti.

Molte grazie.

[Conversazione a lato: 

Shri Mataji: “Adesso potreste fare i bhajan... È l’una o...?”.

Guido: “Jai Shri Mataji”.

Shri Mataji: “Quanti bhajan?”.

Guido: “Come dice Lei”.]

Shri Mataji: Vogliono cantare dei bhajan. Quindi penso che faremo un intervallo di circa cinque o dieci minuti, o quel che sia. E poi potremmo fare i bhajan.

E il vostro cibo? (Risate).

Ve ne siete dimenticati.

Possiamo fare dei bhajan per un’altra ora, d’accordo?

Dio vi benedica.

Tornerò quando avrete preparato. Mi spiace...