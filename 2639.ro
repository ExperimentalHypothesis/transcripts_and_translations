Shri Iisus Puja
 23 noiembrie 1984 - Hounslow, Londra, Anglia

Ieri a fost o zi frumoasă pentru noi toți, și am spus ceva ce ține de un alt nivel. Am tot discutat despre lucruri lumești, iar aceste lucruri sunt uneori foarte... Ce se întâmplă? Este în regulă. Credem că aceste lucruri lumești sunt deosebit de importante. Însă când v-am vorbit ieri, sper că ați înțeles cu toții că trebuie să trecem la un nivel mai subtil de înțelegere în Sahaja Yoga. La început ne facem griji pentru familiile noastre, copiii noștri, pentru gospodăriile noastre; apoi pentru căsătorii. M-ați întrebat pe rând de toate aceste lucruri neînsemnate, preocupați fiind de ele. Apoi am început să ne îngrijim de administrarea ashramurilor, de problemele ashramului, ce am înfăptuit, cum am făcut față problemelor, cum sunt ele create de oameni, și astfel am început să dobândim o înțelegere mai subtilă din punct de vedere umanitar. Apoi ne-am dat seama că suntem binecuvântați de Dumnezeu, că există ceva măreț care are mereu grijă de noi, o forță superioară, că ni se acordă o atenție specială. Asta am conștientizat.

 

Astăzi vă explicam cum se întâmplă, cum ajungem să înțelegem că Dumnezeu ne ajută. Orice problemă este efectul unei anumite cauze, orice problemă. Spre exemplu, Mona Mi-a scris o scrisoare în care povestea că la un moment dat conducea pe autostradă și a pierdut controlul autovehiculului; frâna nu mai răspundea. Iar din dreapta venea o mașină, din stânga venea alta, erau mașini în față și în spate și a avut sentimentul că acela era sfârșitul. Călătorea împreună cu o altă Sahaja Yoghină. Deci cauza era mașina, sau frâna, oricare dintre ele, ceva tehnic - iar efectul era problema. Prin urmare, cum să depășești această problemă? Să presupunem că încerci să neutralizezi efectul, nu poți, întrucât cauza este încă acolo. Încerci să corectezi cauza – nu merge. Și atunci, ce este de făcut? Cel mai ușor este să depășești cauza, să te înalți deasupra, să mergi dincolo de cauză. Așa că neexistând cauza, nu mai există nici efectul. Atât timp cât în atenția voastră există cauza, va exista și efectul. Așadar, ce a făcut? S-a rugat la Mine, s-a gândit la Mine: „Mamă, asta este ultima mea șansă” - asta este tot. Deci cauza dispare, pentru că mergeți dincolo de ea. Iar efectul a dispărut și el, iar ei nu i-a venit să creadă.

 

Așadar trebuie să vă înălțați deasupra cauzei. Probleme de genul: „soția mea este așa”, „soțul meu este așa”, „familia mea este astfel”, „Sahaja Yoghinii sunt așa” –  apar tot timpul. Este un efect. Ei bine, care este cauza? Este o persoană sau alta. Și cum facem să anulăm cauza? Abandonați-o! Aveți dreptul să o faceți. Știți să o faceți, puteți să faceți asta. Aveți priceperea și sunteți îndreptățiți să o faceți. Dar n-o faceți. Uitați. Pur și simplu uitați. Dacă abandonați cauza, efectele dispar. Însă asta este ceea ce trebuie să vă amintiți în acel moment – că trebuie să vă înălțați. Să mergeți dincolo de cauză este cea mai bună metodă de a scăpa de ea. Așa că M-am jucat cu voi. Mi-ați relatat cauze: „Mamă, problema este că nu am serviciu.” După care: „Am serviciu, și trebuie să mi-l mențin”, apoi: „Nu am soție, trebuie să mă căsătoresc”. „Soția are o problemă, trebuie să divorțez...” și așa mai departe. Apoi: „Așa sunt, sunt foarte rău, pentru că am un bhoot în interior. Așa că bhootul este cauza. și mă port în acest fel deoarece este un bhoot în mine.” Este țapul ispășitor, cred că așa se spune. Așa că mai întâi mergeți dincolo de asta, spunându-vă: „Ce este un bhoot? Cine este acest bhoot? Îmi cunosc Mama”. Și: „Mamă, Te rog ocupă-Te de bhootul ăsta din mine”, asta e tot. Dar pentru asta trebuie să apară o situație de urgență, altfel pur și simplu nu o faceți cu putere. Când sunteți într-o stare de urgență, funcționează foarte repede. Când nu sunteți în pericol, o faceți doar cu jumătate de măsură. Ca și în cazul Monei.

 

A mai fost o situație în care un jurnalist călătorea de la Lonavala cred, și l-au lăsat frânele. Călătorea cu un alt jurnalist. Cel de-al doilea, care era Sahaja Yoghin, Mi-a povestit. Și-a dat seama că frânele nu mai funcționau, iar mașina nu putea fi oprită. Din față venea un camion mare, din spate altul. Nu putea să întoarcă sau să evite impactul, iar frânele erau stricate. A fost o stare de urgență, așa un pericol, încât i-a trecut prin minte: „Doamne, ăsta e sfârșitul. S-a terminat.” Un camion venea din față și altul din spate și într-o fracțiune de secundă urmau să fie spulberați. Atunci a închis ochii și i-a spus prietenului: „Gândește-te la Mama” – atât. Și s-au trezit dintr-odată că circulau frumos pe șosea, trecuseră de cele două camioane, iar frânele funcționau. Însă trebuia să treacă printr-o stare de urgență. Așa sunt ființele umane:  până nu ajung într-o situație limită, nu se abandonează. O fac numai când se află în situații limită. Asta îi face pe oameni să încerce o viață ascetică, pentru că sunt puși în situații limită. Unii se duc în deșertul Gobi pentru a-și creea o stare de urgență în care să se gândească la Dumnezeu și să se detașeze. Însă este prea târziu să se ducă în deșertul Gobi. Își creează singuri probleme, ca să ajungă într-o situație limită, pentru ca apoi să iasă din ea. Dar Sahaja Yoghinii nu au nevoie de asta pentru că sunt înțelepți.

 

Însă cum atingem această stare, fără să creăm situații extreme? Singura cale este meditația. Cu toții trebuie să meditați, este foarte important. Dacă nu meditați, veți continua o vreme. E posibil să fiți în regulă o vreme, două, trei luni, poate chiar doi ani, dar după aceea veți cădea. Mulți gândesc: „De ce este nevoie să meditez? E în regulă, nu contează dacă nu medităm.” Nu este adevărat. Pentru că doar în meditație creșteți. Într-o situație extremă creșteți dintr-odată, fără îndoială, vreau să spun că țâșniți ca un arc odată decomprimat. Dar pentru a avea o creștere continuă, trebuie să meditați, să lăsați gândurile să vină unul după altul pentru ca apoi să se retragă pentru a vă înălța în starea de conștiință fără gânduri. Și în acea conștiință fără gânduri, creșteți. Creșteți și în detașarea voastră față de cauza tuturor efectelor. Dacă nu există cauză, nu există efect. De obicei, problema este că nu medităm. Vă gândiți la asta numai în ultimul moment, când urmează să cădeți în prăpastie. Poate că în acel moment sunteți ajutați, însă nu creșteți. Creșterea apare doar dacă meditați. Pentru cei care meditează, ajutorul este deplin. Este un aspect foarte important. În viața obișnuită, cum creștem? Dacă nu avem oxigen nu putem crește. Trebuie să avem suficient oxigen, suficientă hrană, avem nevoie de toate aceste lucruri. Dar spiritual puteți evolua doar prin meditație. Nu există alt mod. Cei care cred că pot evolua altfel, sunt îngâmfați, sunt plini de ei de fapt. Pot vorbi mult despre Sahaja Yoga - am văzut oameni care vorbesc prea mult despre Sahaja Yoga, pot ține prelegeri lungi, una, alta, însă nu au deloc vibrații. Nu pot face nicio muncă în Sahaja Yoga, nu sunt colectivi, n-au simțul colectivității, tot felul de probleme. Însă creșterea trebuie dobândită prin meditație.

 

Acesta este un aspect. Putem spune că este partea de venerare, este Puja. Meditând nu trebuie să renunțați la nimic, deveniți doar detașați, detașați de cauza însăși. Asta pe de o parte. Pe de altă parte, meditând veți ajunge într-o zonă mai subtilă a legăturilor voastre emoționale, pentru că legăturile afective v-au creat anumite identificări: că sunteți creștin, hindus, musulman, una sau alta, britanic, sau de o anumită rasă, sau oricum vreți s-o numiți. Veți renunța la toate aceste lucruri, fiindcă veți fi o personalitate detașată. Deci aceste atașamente emoționale: „e fratele meu”, „e sora mea”, „sunt îngrijorat pentru soția mea”, „îmi fac griji pentru copilul meu” – toate aceste atașamente emoționale care vă îngrădesc personalitatea, vor fi abandonate și vă veți atașa de un singur lucru și anume: „Cresc în compasiunea mea. Compasiunea mea este activă, eficientă. Compasiunea mea este iluminată, îmi dă discernământ. Sunt yoghin!” Pe de altă parte, citiți despre Sahaja Yoga, aveți cunoașterea, și știți tehnicile din Sahaja Yoga, vă ridicați Kundalini, vă curățați chakrele, încercați să înțelegeți rolul mantrelor, începeți să le stăpâniți, deveniți maeștri cu privire la zeitățile din interior, le faceți pe plac. Când toate aceste lucruri sunt făcute într-un mod adecvat, atunci preocupările voastre mentale vor dispărea. Cei care se cred mari oameni de știință își vor da seama că ceea ce știu este neînsemnat. Știința tehnicii divine este mult mai măreață. Cei care cred că au citit mult, și știu foarte multe, când citesc despre Sahaja Yoga, experimentează și văd rezultatele asupra lor sau a altora, realizează că au citit numai prostii, lipsite de semnificație, vorbe goale. Și astfel apare în ei un fel de vid, un vid al egoului, pentru că înțeleg că această cunoaștere este atât de măreață. Așa cum a spus Newton: „Cunoașterea este asemeni unui ocean, iar eu sunt precum un copilaș care adună câteva pietricele pe malul lui.” Ce profunzime a înțelegerii!

 

Așadar se creează acest vid în voi, după care absorbiți adevărata cunoaștere. Vă identificați apoi cu ea. Vorbiți, iar cuvintele voastre au efect, sunt ca o mantră. Nu spuneți lucruri fără rost: „O, eu fac Sahaja Yoga. Sunt în Sahaja Yoga de cincisprezece ani” - bun de nimic. Puteți fi în Sahaja Yoga și de o sută de ani și să rămâneți complet asini. Dar se poate să fi venit doar de un an și să fi devenit din asin o ființă umană, ba chiar un yoghin. Dar asta presupune mai întâi să scăpăm de condiționări, atașându-ne emoțional de Mama. Vreau să spun că voi aveți un avantaj față de mulți alți yoghini care nu aveau, bieții, pe cine să aștepte. Știau că există Mama Primordială, știau asta, dar nu O aveau în formă fizică. Voi O aveți în formă fizică. Sunteți foarte norocoși și fericiți să O aveți în formă fizică. Este mai ușor să venerezi o Încarnare decât să venerezi ceva abstract, înțelegeți? Cum să venerezi conștiința absolută? Cum să o poți captura? Însă acest atașament nu înseamnă în niciun caz că trebuie să-Mi dați ceva. Ce-Mi dați voi? Nimic, în afară de detașarea de cauză. Și asta funcționează – ați văzut în viețile voastre. Voi spuneți: „Funcționează, Mamă, nu știu cum, dar a funcționat.” Ce este bandhanul? Nu este nimic altceva decât faptul că vă conectați la Mama, că îi telefonați. Bandhanul este ca și cum i-ați telefona Mamei voastre, asta-i tot. Mă joc cu voi spunând: „Bine, fac un bandhan pentru tine”. Fac un bandhan către Mine! Este un apel telefonic, doar un apel telefonic.

 

Însă acum s-a dezvoltat credința, încrederea că aceasta este adevărata credință, prin care renunțați complet la atașamentele voastre emoționale. „E vorba de mama mea” – bine, fac un bandhan și gata. „Tatăl meu” – fac un bandhan. „Fratele meu” – fac bandhan pentru el. Ce faceți? Bandhan. Ce faceți de fapt? Îi lăsați în grija Mamei. Însă nu sunteți conștienți că faceți asta. Îi conectați cu iubirea Mamei voastre care vă curge prin mâini. Ce sunt aceste vibrații? Sunt iubirea Mamei voastre. O aveți, curge prin voi. Dar cum rămâne cu iubirea voastră pentru Mama? Și asta este ceea ce descopăr, că numai în momentul când intervine o situație de urgență, apare acest abandon. Și funcționează. Așadar nu este nevoie să creați stări de urgență, ci trebuie să dezvoltați abandonul încet și constant; și se va consolida de la sine în interiorul vostru. Veți dobândi acea putere în interior, vă asigur. Meditația este o cale, iar cealaltă este cunoașterea Sahaja Yoga. Fără să epatați, fără să spuneți altora, ci transformându-vă pe voi înșivă, corectându-vă diferitele chakre, ale voastre, nu ale altora. Când începeți să le dați lecții altora, este un bhoot în voi. Mai bine învățați pentru voi, absorbiți-o în interiorul vostru. Știu cine a dobândit stăpânire asupra unei chakre... N-ar trebui să spuneți altora: „Așa ar trebui să faci”, o faceți doar dintr-un ego absurd. Deci nu ar trebui să faceți așa ceva. Dacă vă întreabă cineva, puteți să-i vorbiți în particular, însă nu țineți discursuri pe această temă la scară largă și nu creați confuzie.

 

Deci avem două lucruri de făcut: trebuie să depășim nivelul grosier atât din punct de vedere emoțional cât și mental; la fel și la nivel fizic. Nivelul fizic grosier poate fi depășit dacă vă abandonați puterii curative a vibrațiilor. De pildă nepoata Mea Anupama i-a spus mamei ei: „Te-ai născut cu medicina alopată, iar acum urmezi homeopatia. Mâine ai să descoperi cine știe ce himeropatie, apoi stupidopatie! Eu însă m-am născut cu Dumnezeu și urmez numai terapia lui Dumnezeu, iar Dumnezeu va avea grijă de mine și mă va vindeca.” Fiica Mea i-a zis: „De ce? S-ar putea să schimbi și tu terapia.” iar Anupama: „De ce aș face-o? Dumnezeu nu se schimbă niciodată.” Un răspuns simplu: „Dumnezeu mă va vindeca”. Însă trebuie să aveți acel nivel de evoluție ca să spuneți asta, așa cum vă înălțați brusc când sunteți într-o situație limită. Același tip de impuls, același tip de personalitate ar trebui să aveți, ca să spuneți asta. Dacă spuneți doar: „O, Doamne, Te rog salvează-mă”, Dumnezeu n-are timp pentru asemenea oameni. Dacă nu aveți timp pentru Dumnezeu, nici Dumnezeu nu are pentru voi. Atât de simplu este. Când ne îndreptăm de la lucrurile sublime către cele lumești, existăm în ambele forme și suntem eficienți. Fie că suntem în forma lămpii, a luminii sau a uleiului ei, suntem la un nivel mai subtil, și trăim eficient fără a ne identifica cu nicio cauză. Pentru că sunteți deasupra cauzei, așa că nu este nevoie să creați o cauză pentru ceva, dar vedeți efectul. Deci, de îndată ce v-ați ridicat deasupra cauzei, obțineți efectul, și acesta este exact ceea ce ar trebui să fie în toată corectitudinea lui. Dobândiți ceea ce este corect. Nu obțineți efecte nocive. Dar dacă mergeți la cauză atunci puteți căpăta deprinderi rele, puteți avea tot felul de probleme. Așa că cel mai bine este să vă detașați de cauze și atunci obțineți efectul; așa cum vă spuneam de frânele care au început să funcționeze brusc. A apărut efectul, mașina funcționa cum trebuie, nu se întâmplase nimic rău, deci efectul era cel bun. Dar cauza dispăruse, nu mai exista cauza. De ce? Cum? Cum și-au revenit frânele? Dacă vă întrebați cum a apărut efectul, nu înțelegeți. Nu vă puteți explica cum a fost posibil. Deoarece cauza lipsește, nu înțelegeți ce a determinat efectul. Câteodată spuneți: „Numai Dumnezeu a înfăptuit asta, Mamă.”

 

Deci singura cauză cu adevărat eficientă este Divinitatea. Însă Divinitatea nu ar trebui tratată ca un lucru comun: „În regulă, fotografia Mamei e acolo! Namaste!”, în trecere. „Namaste. Bună dimineața, Mamă!” – și gata. În niciun caz. Trebuie s-O cunoașteți pe Mama voastră și s-O iubiți, asta este ceea ce trebuie să faceți. Este foarte jenant să vă spun că trebuie să Mă iubiți. Dar ca Mamă, în această viață, am făcut multe lucruri stânjenitoare, unul dintre ele fiind acesta. Nu știu cum să vă spun să Mă iubiți. Dar asta este. Nu este nevoie să vă confruntați cu pericole sau astfel de probleme. Este nevoie doar să vă transformați în așa fel încât să fiți la acel nivel la care lucrurile se întâmplă pur și simplu.

 

Am să vă dau un exemplu. Surprinzător, în Anglia se întâmplă cel mai puțin, deși a beneficiat de prezența Mea cel mai mult. Vă voi da un exemplu simplu. Vedeți, venirea voastră în India s-a hotărât cu nu știu câte luni în urmă. Am fost o dată în India și acum merg a doua oară. Iar Anglia e singura țară unde trebuie să plătești imediat. Englezii n-au plătit încă. Dar australienii au făcut-o. Australienii, care sunt numai 80-85 de persoane, au făcut-o; însă nu și englezii. Orice ar fi, ei rămân în urmă. Însă când vine vorba de ego sunt cei dintâi. Steagurile lor sunt primele. Egoul, unde s-a format? În Anglia cea măreață. Deci când trebuie făcut ceva, sunt cei mai lenți, dar când este vorba de critică, sunt primii; și când vine vorba de ego, deodată îi vezi... Orice poziție înaltă le dai, sunt imediat acolo. De ce? Iarăși se poate explica: fiindcă există o cauză. Veți spune că este inerția. Dați vina pe altcineva, sau poate pe un bhoot, sau poate pe ego sau superego. „Nu sunt eu. În ce mă privește, eu sunt bine. E din altă cauză.”

 

De ce n-ați plătit încă? E așa o problemă. Trebuie să plec acum. Dacă nu doreați, nu trebuia să vă înscrieți, dar dacă veniți ar trebui să plătiți. Ce se întâmplă cu voi? S-au înscris cincizeci de persoane iar acum sunt treizeci și cinci. Am făcut aranjamentele necesare, am închiriat autocare și altele și au renunțat. Nu v-a cerut nimeni să veniți. Dimpotrivă, v-am spus: „Veniți doar un grup restrâns, ca să putem aranja totul.” Însă nu putem avea mai puțin de 350, sau putem avea 300 sau 200, însă nu putem avea 210. Ce să facem cu ei? E simplu – priviți lucrurile din punct de vedere lumesc. Dar ce au făcut în alte locuri? „Bine, trebuie să mergem? Mama va rezolva totul”. Așa a fost. Toți au avut banii, totul s-a aranjat, totul e plătit. Surprinzător, americanii au reușit, însă englezii... foarte dificil. Ei nu știu dacă vor merge sau nu. Încă mai sunt câțiva... Săracul Gavin trebuie să alerge în sus și-n jos pentru voi toți. Vă spun, Gavin are atâta răbdare. Și am fost uimită că încă mai sunt unsprezece persoane care nu au plătit, vă vine să credeți? Este un lucru atât de simplu: vreți sau nu vreți să mergeți. Spuneți-i ce vreți și gata. Nimeni nu vă forțează să veniți. Însă nici măcar atât nu puteți face, deoarece aveți un fel de „justificare”: „pentru că, pentru că s-a întâmplat una sau alta, pentru că...” Așa că englezii încă mai trebuie să crească, fiindcă am muncit cu adevărat foarte mult pentru voi, și Dumnezeu Mi-a dat de lucru încă cinci ani; deci nu știu ce vom face. Uneori am senzația că nu ar trebui să Mă întorc, că nu are rost. Este doar un mic exemplu, un exemplu foarte mărunt, foarte lumesc.

 

Se întâmplă și în alte locuri. Orice le spui îți răspund: „Dar de ce se întâmplă asta, Mamă? De ce oare fac eu asta?” Adică Mă întreabă tot pe Mine care este cauza! „De ce m-am purtat așa? De ce îmi ies din fire?” De pildă am cunoscut oameni care au practicat o vreme Sahaja Yoga, însă pe urmă s-au dus în altă parte, la un anume Steiner. Apoi s-au dus la alte cursuri. Vreau să spun că n-au niciun fel de încredere în Sahaja Yoga. Practică una, practică alta, ca nebunii, și continuă tot așa. Se întâmplă numai în Anglia, vă asigur. Nicăieri în altă parte; este particularitatea englezilor. Cunosc atâția care au venit la Sahaja Yoga, nu au practicat, dar pe care i-am vindecat, i-am ajutat, le-am rezolvat problemele. Sunt în Sahaja Yoga, dar se duc ba într-un loc, ba în altul... Este corect?

 

Am cunoscut de asemenea mulți care încearcă să dea vina pe lideri. Vă spun toate astea deoarece întorcându-Mă aici Mi-a fost foarte rău; am fost bolnavă opt zile, și chiar și după, pentru că așa cum știți, sunteți toți în corpul Meu și sufăr, așa că trebuie să vă spun. Apoi vin și spun că e vina liderului, că ar trebui să fie autoritar, că ar trebui să aibă un băț mare în mână, și „dacă nu ne lovește, nu vom fi în regulă”. Cauza, iar și iar. Vă spun, Gavin este unul din cei mai buni lideri, cu siguranță. A cheltuit sume mari de bani, a acoperit multe cheltuieli fără să-Mi spună, chiar și la birou a lucrat pentru noi. I-a angajat pe toți cei cu probleme. Dacă-i spuneam că „acest individ dezvoltă ego”, îl angaja la el la birou. Dacă îi spuneam „individul acesta are bhoots”, îl angaja. A lucrat cu astfel de bhoots, cu care Eu n-aș putea să Mă descurc nici măcar o zi. Face tot ce-i stă în puteri să se ducă la oameni să le spună: „Hai, revino-ți”. I-a salvat pe atât de mulți datorită înțelepciunii și înțelegerii sale; însă singura lui greșeală este că nu le spune direct. Ar trebui să le spună direct: „Ești un bhoot. Scapă de asta”. Numai atunci va fi bine. Însă dacă spui: „Vino, ești un bhoot, nu contează; avem pentru tine lămâi, ardei iuți... Ia loc.” După care: „Mamă, se identifică cu cel mai mare bhoot”.

 

Haideți să acceptăm realitatea! Dacă aveți înțelegere pentru liderul vostru, atunci ar trebui să înțelegeți că Eu îl știu mai bine decât voi. Și asta Mă întristează câteodată, că nu înțelegeți simpla bunătate a unei persoane. Câți bhoots a tolerat la el la birou, vă spun, nu i-aș putea suporta mai mult de o zi pe unii dintre ei, atât de egoiști sunt, nebuni de-a dreptul. Iar unii dintre ei sunt atât de bootish, încât începe să mă doară stomacul, chiar dacă sunt la parterul casei Mele. Însă el i-a suportat. De ce? Ce nevoie era? Doar pentru că a crezut că îi ajută. De câte ori spuneam: „omul ăsta este bhootish”, îl găseam angajat la dl Gavin Brown. Într-o zi a trebuit să-i spun: „Dă-i pe toți afară”, și i-a concediat.

 

Nu pot să înțeleg de ce în Anglia avem un număr maxim de bhoots. Este necesar să-i avem în preajmă? N-ar trebui să vă spun astfel de lucruri în ziua în care plec, însă cum plec, descopăr că acești bhoots se întorc, și devin cauzele, iar efectele lor se văd. Așa că trebuie să vă descriu situația în detaliu, ca să înțelegeți că vă puteți înălța până la cel mai înalt punct, fiind născuți pe meleagurile minunate ale acestei țări. Însă puteți aluneca și foarte jos, am văzut asta. Fiindcă întotdeauna dați vina pe cineva, în cele din urmă pe Gavin, și acesta este cel mai rău lucru pe care l-ați făcut. Dacă i-ar spune cineva asta lui Gregoire - l-ar face bucățele și Mi l-ar aduce gata măcelărit! Așa este, vă spun! Ar spune: „Ce prostie! Bine, țineți-o tot așa”. Spuneți-i asta lui Warren; nu știu ce ar face în stilul lui australian. Sunt deosebiți, fără îndoială. Dar voi meritați un om cum e Gavin. M-am gândit că sunteți oameni speciali, pentru care am muncit atât de mult; însă nu-Mi vine să cred. Oamenii decenți nu au nevoie de asemenea lideri, nu-i așa? Însă surprinzător, în momentul de față, oamenii decenți par a fi australienii, prin felul în care se poartă cu Mine. Copiii lor sunt atât de dulci, veți fi surprinși.

 

Gavin a cumpărat niște cești și farfuriuțe pentru Mine, pentru că atunci când voi fi acolo, s-au gândit că îmi vor servi ceaiul în aceste cești frumoase. Așa că a cumpărat pentru toate centrele câte o ceașcă de calitate. Deci copiii, cei micuți, au strâns bani: „Mama va servi și o prăjitură, deci trebuie să aibă și o farfurie”. Și au trimis un cec aici, vedeți, ce drăguț! Dar știți că Eu nu mănânc niciodată prăjituri, dar totuși... Copiii sunt atât de dulci. Care este motivul? De ce dominăm sau suntem dominați? De ce? Din nou, cauza. Mergeți dincolo de cauză. Astăzi vă binecuvântez din nou, și până data viitoare aveți grijă să nu mai faceți greșeli. Meditați și meditați și meditați, iar cei care veți veni în India, Mi-aș dori să vă prezint ca pe niște obiecte de preț din locul în care am muncit. Chiar și în locuri în care n-am fost... cineva a dat Realizarea cuiva din Nepal, și au creat flori minunate, iar în ceea ce Mă privește aici, poate că este ceva greșit cu Mine! În locul în care am muncit Eu însămi, oamenii sunt mai îngrijorați de cauze. Trebuie să fac un apel foarte, foarte clar: să creșteți acum în interiorul vostru! Sunteți mărinimoși, generoși, sunteți sistematici? Aveți prestanță, sunteți amabili, sunteți colectivi? Sunteți încă atașați de toate lucrurile absurde? Vă lăudați, le țineți altora predici? Deveniți modești și veți deveni conștienți de măreția voastră. Până când nu vă aplecați capul spre inimă, cum O veți vedea pe Mama voastră? Vă doresc tuturor mult noroc, Crăciun fericit și un an nou fericit - un an nou cu mari realizări în creșterea spirituală. Să dovedim asta. Să luăm cu toții această hotărâre azi. Uitați de soți, soții, copii și alte lucruri lipsite de sens. Acum sunteți yoghini, sunteți una cu Divinul, Creșteți în această conexiune, îmbogățiți-o! Dumnezeu să vă binecuvânteze pe toți!

 

Programul de azi nu trebuie să fie prea lung, pentru că nu avem mult timp la dispoziție. Însă este frumos că am putut avea și o mică Puja azi, dar ar trebui să fie una foarte scurtă și plăcută, deoarece contează cât de mult absorbiți. Nu doresc să am tot felul de contracții în chakre înainte de a pleca. Uneori Mi-e teamă să am o Puja în Anglia. Gavin, cred că trebuie doar să... Este vorba de stăpânirea de sine. Trebuie să aveți control asupra voastră înșivă, în primul rând. Dacă nu aveți stăpânire de sine și asupra propriului instrument, nu puteți face lucrurile să meargă, asta este ideea. Unde este ea, Gavin? Și nu-Mi place ca cineva să arate lipsă de respect față de lideri. Puteți fi foarte deștepți - asta este în afara Sahaja Yoga. În Sahaja Yoga trebuie să ascultați de lideri și să-i respectați și nimeni nu ar trebui să le găsească defecte. Eu știu ce defecte are fiecare și știu cum să le corectez. Cu toții ar trebui să întăriți unitatea. Aș spune că în Australia, care este o țară modernă, toți funcționează ca unul. Nimeni nu-l ia la întrebări pe Warren. Îi dau telefon, îi spun ce se întâmplă, strâng fonduri, contribuie cu bani, funcționează ca o singură ființă. Aici toată lumea încearcă să taie capul sau... să stigmatizeze inima. Este inima voastră, este creierul vostru. Deci vă rog țineți minte că toți ar trebui să-l ajutați pe Gavin, să ajutați Sahaja Yoga, înainte de a critica. Cei care se plâng că nu vin cărțile la timp, să se ocupe ei înșiși de cărți. Chiar și de rezervarea biletelor Mele de avion, tot el trebuie să se ocupe. Orice ați spune despre Jane (soția lui Gavin), ea o face de obicei. Așa că trebuie să vă oferiți și voi să faceți aceste lucruri, altfel Sahaja Yoga nu va merge. Nu suntem aici doar pentru a primi binecuvântări, ci avem și îndatoriri. Și de aceea toți ar trebui să-și ofere aportul: Eu ce pot face, cum pot ajuta? Ce este de făcut? Să vedem.

 

Sper ca la următoarea întâlnire să discutați și să vedeți ce puteți face fiecare. Se pot forma grupuri de două, trei persoane, și faceți-o cu iubire, cu atenție, astfel încât sarcina lui să fie mai ușoară și să simțiți bucuria de a face ceva pentru Sahaja Yoga. Mama a făcut atâtea pentru voi. Voi ce ați făcut pentru Sahaja Yoga? Vreți să aveți ashramuri frumoase, locuri frumoase în care să stați. În regulă. Vreți să aveți case confortabile și să nu plătiți mult, în regulă. Vreți să aveți sănătate, de acord. Vreți să aveți copii buni, în regulă, bucurați-vă de viață. Însă cum rămâne cu ceea ce ar trebui să dați la rândul vostru, cum vă dăruiți inima, cum vă dăruiți respectul? Când Mă întorc data viitoare, vreau să vă văd pe toți acționând ca o singură ființă. Măcar inima ar trebui să fie integrată cred. Imaginați-vă o inimă ale cărei valve pulsează fiecare în timpi diferiți, cu toți mușchii contractându-se la intervale diferite. Cum poate Universul să supraviețuiască cu o asemenea inimă? Așa că trebuie să le cer tuturor celulelor inimii să fie alerte, să fie toate unite și la unison cu Dumnezeu, și să-și manifeste grija iubitoare față de întregul Univers. Dumnezeu să vă binecuvânteze.

 

Așadar, ce Puja ar trebui să avem astăzi? O Puja de rămas bun? Astăzi haideți să avem o Puja înainte de nașterea lui Christos! Fie ca Iisus Christos să se nască în interiorul nostru. Să fim asemenea Lui, Cel care a insistat mereu: „Să vă iubiți frații. Să vă iubiți surorile”. Cine sunt frații și surorile voastre? A pus această întrebare: „Cine sunt frații și surorile Mele?” „Sahaja Yoghinii sunt frații și surorile mele.” Cineva a adus ofrande la altar. Iisus a întrebat: „Ce ai tu de oferit la altar? Ai făcut pace cu fratele tău? Te-ai împăcat cu el? Mai întâi împacă-te cu el și apoi poți dărui flori Mamei.” A spus-o deja. Gândiți-vă la El, cât era de iertător, cât de mărinimos, cât de măreț, și cum se gândea în permanență la Tatăl Său, cu dedicare completă, făcându-și munca. Așadar, aducând toate laudele lui Christos și Mamei Lui, a cărei muncă a fost într-o formă nemanifestată, trebuie să trezim astăzi în interiorul nostru acest Spirit măreț, care este de fapt Aumkara. Chiar și numai amintindu-ne sau gândindu-ne la asta ne umplem de bucurie. Fie ca viața Lui să se reflecte în viețile voastre. Trebuie să fiți adevărați creștini. Haideți să începem... Ce s-a întâmplat?... Cred că... Ei bine aș spune că data viitoare când veniți la Puja, fiecare din voi trebuie să aibă cele o sută opt nume ale Zeiței. Trebuie să aveți toate paginile cu nume. Așa cum aveți cărțile, cu toții trebuie să aveți și acele pagini, nu doar o singură persoană. Ar trebui să încercăm și să memorăm anumite lucruri: numele Zeiței, numele pe care le recităm. Ar trebui să le citim din nou și din nou și să înțelegem sensul acestor nume în sanscrită. Ar trebui să ne vină ușor să o facem, pentru că așa vom rezolva problemele chakrelor. Nu cred că avem numele lui Christos, păcat. Și speram ca de această dată să încercăm să citim câteva din numele lui Christos. Însă avem numele lui Ganesha, nu ale lui Christos, așa că vom spune cele o sută opt nume ale lui Shri Ganesha, iar între timp cineva Îmi poate oferi baia de Picioare.

 

Sahaja Yoghin : Avem numele lui Christos.

Shri Mataji : Le aveți? Atunci citiți-le, este cel mai bine. Așa stând lucrurile, cineva ar trebui să spună acum, să vedem, câte nume avem?... Lăsați-Mă să le verific, lăsați-Mă să le creez și apoi să le dați și celorlalți. De ce să țină doar Gavin numele? Nu este ca un prim-ministru al acestei țări, care a fost ales ca lider. Prim-ministrul este plătit pentru ceea ce face. Acela este serviciul lui. Acesta nu este serviciul lui Gavin. Voi toți sunteți în serviciul lui Dumnezeu. Deci de ce să existe așa ceva? Acum, cineva să le citească și cineva poate să... Luați-le. Cine le citește? Cineva să le citească și altcineva poate să-Mi spele Picioarele. N-o faceți prea mult, da? Este vorba de Christos, care nu este deloc ușor de absorbit. Bine, haideți să vedem. Să vedem câtă iubire aveți pentru El, cât de mult puteți absorbi din natura Lui... Ridicați-vă acum. Curând va trebui să ajutați. Și alții. Nu e niciun motiv să vă temeți că ar fi vorba de ego sau altceva. Nu stați în spate, gândind: „oh, vor crede că...” Nu, grăbiți-vă! Grăbiți-vă să ajutați. Acum, ce s-a întâmplat? Adu lucrurile de care ai nevoie. Ei bine, cine va conduce Puja? Bala, poți să conduci tu? Bine, vino în față. Pot veni și câteva doamne, ce e rău în asta? Veniți aici... Gavin, vino... Apă și toate celelalte... Fiind prieteni, nu-i nevoie să vă îngrijorați prea mult...

 

Sahaja Yoghin: S-a întrupat pentru a ne învăța despre Tatăl Său, Sadashiva, Dumnezeu Atotputernic cel pururi viu. Amin.

Aum twameva sakshat Shri Iisus sakshat Shri Adi Shakti Bhagavati Mataji Shri Nirmala Devi Namo Namah.

 

El este Ființa Primordială, Aum.

El este Vishnu și fiul lui Vishnu.

El este Mahavishnu.

El este energia pură, Pranava.

El cuprinde milioane de universuri.

El s-a născut în Oul Cosmic Primordial.

El a fost conceput în inima lui Shri Mataji.

El a fost prevestit de profeți.

El a fost vestit de o stea de la Răsărit.

El a fost venerat de cei trei Magi, care erau Brahma, Shiva și Vishnu.

El s-a născut într-un staul.

El este Învățătorul.

El este prietenul vacilor.

El a fost însoțit de vaci.

Tatăl Său este Shri Krishna.

Mama Sa este Shri Radha.

El este Mântuitorul care arde toate păcatele noastre cu focul Său.

El împodobește chakra Agnya.

El este lumina.

El este de natura cerului.

El este focul.

El a înfăptuit minuni prin compasiunea Sa.

El este cel a cărui mantie a fost atinsă.

El este prietenul asceților.

El este venerat de familii.

 

Shri Mataji : Datorită tapas (n.tr. penitenței). El personifică tapasvita. Înțelegeți? De ce ascetic? Pentru că El este tapasvi.

 

Sahaja Yoghin:

El este bija mantras „Ham” și „Ksham”.

El este cel care iartă. El ne permite să iertăm.

El este Spiritul. El este născut din Spirit.

El este cel care a fost răstignit și a înviat ca Spirit pur.

El este cel care a înviat după trei zile.

El este pacea.

El absoarbe toate gândurile.

El sălășluiește în Agnya chakra primordială.

 

Shri Mataji: El rezidă pretutindeni, dar în ființele umane sălășluiește în Agnya chakra. Fiind Aumkara, El rezidă pretutindeni, dar în ființele umane El se află în Agnya chakra.

 

Sahaja Yoghin:

El a prevestit un Mângâietor, care este Shri Mataji, Duhul Sfânt.

El se va întoarce ca Rege. El este Shri Kalki.

El este principiul evoluției.

El este suportul evoluției noastre.

El este punctul de sfârșit al evoluției.

 

Shri Mataji: El este suportul universului - Muladhara.

 

Sahaja Yoghin:

El este evoluția de la subconștientul colectiv la conștiința colectivă.

El este poarta cea îngustă.

El este calea către Împărăția Cerurilor.

 

Shri Mataji: El e poarta îngustă către Împărăția Cerurilor și El este Calea. Bine.

 

Sahaja Yoghin:

El este tăcerea.

El este Domnul Kartikeya.

El este Shri Maha-Ganesha.

El este puritatea inocenței.

El este cumpătarea.

El este generozitatea.

El este lumina din ochii lui Shri Mahalakshmi.

El este supus Mamei Sale.

El este Sahaja Yoghinul perfect.

El este fratele perfect.

El este întruparea bucuriei.

El este întruparea blândeții.

Shri Mataji: Asemeni Mamei Lui.

 

Sahaja Yoghin: El îi îndepărtează pe cei șovăielnici.

El condamnă ochii adulteri.

El îi condamnă pe toți fanaticii.

 

Shri Mataji: De fapt, El anihilează ochii adulteri.El face ca ochii adulteri să devină inocenți, deoarece El este Inocența.

 

Sahaja Yoghin:

El nu este interesat de bogății.

El dăruiește toate bogățiile devoților Săi.

El este albul pur.

 

Shri Mataji: Nu, nu puteți spune asta: că nu este interesat de ritualuri. Ce vă face să credeți asta? Este interesat de ritualurile autentice...

 

Sahaja Yoghin: Neinteresat de bogății, Mamă.

 

Shri Mataji: De bogății, da. Cel care este bogăția însăși, cum poate fi interesat de bogății? Asta e ideea... El este sursa lor. Nu-L interesează deloc bogăția, fiindcă El însuși este bogăția. Asta este ce numiți voi gunatita, ființa și dincolo de ființă. Devenind mai presus de ființă, nu mai puteți fi interesați de ființă. Deasupra, El este deasupra.

 

Sahaja Yoghin:

El este inima sfântă.

El poartă o coroană de spini.

El condamnă materialismul.

El a suferit pentru ca noi să ne bucurăm.

El este copil și totuși veșnic bătrân.

El este Alfa și Omega.

El dăruiește Împărăția Cerurilor deopotrivă celor dintâi și celor de pe urmă.

El este întotdeauna cu noi.

El este mai presus de univers.

El este semnul crucii.

El este mai presus de discernământ.

El este martorul.

El este cel mărturisit.

El învinge ispita.

El îndepărtează răul.

El dezaprobă practicile oculte.

El este întruparea tapasiei – a penitenței.

El îl venerează pe Tatăl Său.

El este sfințit de Tatăl Său.

El este cel al cărui nume este sfânt.

 

Shri Mataji: Încă o dată.

El este inteligența.

Shri Mataji: Dă-o celorlalți

El este înțelepciunea.

El este umilința desăvârșită.

El este mânios pe materialiști.

El distruge egoul și absoarbe superegoul.

El este distrugătorul dorințelor.

El este puterea pură a dorinței.

Biserica Lui este Inima.

El are cele unsprezece puteri distrugătoare.

El este distrugătorul falșilor profeți.

El este distrugătorul minciunii.

El e distrugătorul intoleranței.

El este distrugătorul rasismului.

El este distrugătorul mâniei.

 

Shri Mataji: Și a fanatismului – cu adevărat.

 

Sahaja Yoghin:

El este vestitorul Erei de Aur.

El este venerat de Mama noastră.

El este lăudat de Mama noastră.

El este iubit de Mama noastră.

El este cel ales.

El este trezit în toți Sahaja Yoghinii.

El este cel care călărește un cal alb la sfârșitul timpurilor.

El este sfârșitul temerilor noastre.

El păzește poarta către Mama noastră.

El este singura cale către Împărăția lui Dumnezeu.

 

Aum Shri Mahalakshmi, Mahavishnu sakshat Shri Mahavirata sakshat Shri Adi Shakti Bhagavati Mataji Shri Nirmala Devi Namo Namah.

 

Shri Mataji: Te rog fii atent. Acum toarnă-l tot. Puțin mai mult. Puțin mai mult. Bine, poți veni tu. Acum apă. Toarnă din partea cealaltă. De asemenea, laptele pentru a fi oferit pe Mâini. Mai mult lapte. Cred că „venerat” ar trebui înlocuit cu „adorat de Mama noastră”, deoarece cred că nu I-a plăcut. Agnya captează. Spuneți „este adorat”. Vedeți, El este foarte atent la detalii. Din cauză că protocolul nu este în regulă. E mai bine? Agnya se blocase, înțelegeți?... Vedeți, nu vă dă blocaj pe inimă. Mă întrebam care din nume este... Vom spune: „El este adorat de Mama noastră.”. Va fi mulțumit.

 

Sahaja Yoghin: El este adorat de către Mama noastră.

 

Shri Mataji: Din nou, de trei ori.

 

Sahaja Yoghin: El este adorat de către Mama noastră.

 

Shri Mataji: Din nou.

 

Sahaja Yoghin: El este adorat de către Mama noastră. El O adoră pe Mama noastră. Shri Mataji: Vedeți? Este foarte atent la detalii. Dumnezeu să vă binecuvânteze pe toți.

 

Shri Mataji : Este gata. Încă puțin lapte. Sunt atâtea persoane, trebuie să pui mai mult. Mai este cineva? Haideți, veniți repede, ridicați-vă repede, mergeți repede...

 

Sahaja Yoghinul  citeşte un imn/ mantra pentru Shri Mahalakshmi.

 

Shri Mataji : Aveți traducerea? Este descrierea lui Mahalakshmi, ce vă dăruiește Ea, și de asemenea descrierea relației dintre Ea și Vishnu, Hari, care este de fapt Shri Krishna - că Ea este cea preaiubită de Shri Krishna (Hari) este adorată de Shri Krishna. Așa se explică faptul că Maria fiind Mahalakshmi, atunci Ea este Radha.

 

Acum, ce urmează? Trebuie să ai celelalte lucruri, brățări și celelalte podoabe. Un băiețel trebuie să o facă. Aveți un băiețel pe aici? Ross o poate face. Ross. Îl puteți chema pe Ross. Sau avem un băiețel mic? Uite tocmai l-a chemat. Este acolo. Îi puteți da mangalasutra. O puteți pune acolo. Vino, vino aici te rog. Asta trebuie făcută de tineri care nu au încă sentimentul căsătoriei sau lucruri de genul ăsta. Atât de puri trebuie să fie. Acum ar trebui să o atingeți cu toții... Veniți. Gavin, ai slăbit foarte mult. Ce se întâmplă cu tine? Arăți foarte slab. Ridicați-vă cu toții. Țineți-o în mâini cu toții. În regulă. La gâtul Meu. Vă mulțumesc.

 

Dumnezeu să vă binecuvânteze.