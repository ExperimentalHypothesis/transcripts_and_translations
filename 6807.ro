„Când ne vom înălța?” Program public – 10 iunie 1982, Hampstead, Anglia

Vă rog luați loc. Mă bucur să Mă întorc în Hampstead. Mereu Mi-a plăcut să vin aici, în Hampstead, pentru că așa cum v-am spus în Londra, mulți oameni înalt-evoluați spiritual au trăit în această zonă, au preferat-o în locul altor regiuni. Așadar, cred că mulți dintre cei care locuiesc în această zonă trebuie să fie de asemenea persoane spirituale - trebuie să fi venit pe pământ cu dorința de a-și obține Realizarea Sinelui.
V-ați născut în niște timpuri extrem de importante. Sunt cele mai importante timpuri din istoria universului. Ați fost creați ca ființe umane pentru a deveni Spiritul. Nimic nu se poate interpune în această devenire. Dacă aveți inteligență, inteligență pură, puteți vedea toate aceste lucruri. Trebuie să vă testați inteligența prin asta. Orice gândim, orice concepem și orice încercăm să organizăm noi înșine - toate acestea vin în mare parte din condiționările noastre, nu din Spirit, pentru că încă nu am atins Spiritul. Dar avem un simț înnăscut de a realiza că aceste vremuri sunt foarte importante, că trebuie să fie ceva minunat în atmosferă din moment ce există atâția căutători. Este remarcabil. Dacă acest lucru nu v-a atras atenția, înseamnă că nu sunteți alerți. Sunt foarte multe tipuri de oameni, dar căutători de acest calibru au fost foarte puțini.
Acum, Anglia are problemele ei specifice și Londra are propriile sale particularități. În ciuda faptului ca am locuit în Londra timp de opt ani și jumătate, simt că percepția adevărului a fost foarte, foarte slabă. Poate că sunt mai norocoasă decât alții. Percepția adevărului este foarte slabă din cauza condiționărilor, din nou o spun, a condiționărilor de alt tip, care domină mintea. Întâi am avut, acum douăzeci și cinci de ani să spunem, condiționările date de știință. Însă chiar oamenii de știință le-au infirmat, ei înșiși au contestat știința. Și ei înșiși știu că nu este o fericire să fii om de știință. Apoi vin intelectualii. Cărțile au început să invadeze piața - tot felul de cărți. Poți citi despre toate. Toată lumea știe tot! Și odată ce începeți să citiți aceste cărți, voi dezvoltați concepții și vă construiți de asemenea concepții despre adevăr.
Nu puteți concepe ceva ce nu ați văzut sau simțit niciodată. Trebuie să vedeți acel lucru mai întâi. Spre exemplu, nu văzusem încă orașul Hampstead și prima idee a soțului Meu a fost să cumpere o casă în Hampstead. Surprinzător, am fost foarte fericită în acel moment. Așa că am spus: „Să mergem să vedem!” Fără ca măcar să văd acest oraș, ar fi fost greșit să am o idee preconcepută despre el. Trebuie să spun că ceea ce văd Eu e diferit de ceea ce văd alții. Mi-a plăcut enorm locul, dar soțul Meu a spus că nu este bun luând în considerare distanța. Și evident ideile lui au prevalat - nu contează. Dar tocmai faptul că vezi ceva te face să înțelegi.
Însă Realizarea Sinelui nu înseamnă doar „a vedea”. Când vii la Hampstead, nu vezi ci simți. Îl simți. Mulți spun asta: „Poți simți”. Dar ideea de „a simți” te condiționează de asemeni destul de mult. De exemplu, copiilor le place să strângă în brațe o păpușă. Ei simt păpușa. Dar numai Dumnezeu știe cât de mult o pot simți. O pot simți fizic, sau poate simt emoțional că păpușa le dă un sentiment de siguranță. Psihologic vorbind, păpușa le poate genera un fel de bucurie, sau poate imaginea - care exercită un fel de atracție - a unui lucru construit în subconștientul lor, care le dă sentimentul de apropiere față de păpușă. Dar o persoană care este un suflet realizat, chiar dacă este doar un copil, nu va simți păpușa în felul ăsta. Este surprinzător. Trebuie să priviți un copil realizat apropiindu-se de o păpușă. Este surprinzător. De pildă, am cumpărat din Londra două păpuși pentru nepoatele Mele, iar ele le-au respins complet. Au spus: „Ce fel de păpuși sunt astea?”, „De ce?”, am întrebat. „Sunt nefericite!” Am spus: „Nu sunt nefericite”. „Ba da, uită-te la buzele lor!” Vedeți, buzele tuturor păpușilor de aici seamănă cu ciocul de rață. Mi-au spus: „Au resentimente. Sunt furioase. Nu sunt realizate!” Asta e! Dacă ești o persoană fericită, întreaga înfățișare ți se schimbă. Iar ele au putut vedea, au simțit asta. Le-au respins spunând: „Nu vrem aceste păpuși”. Iar următoarea dată a trebuit să merg să caut peste tot. În primul rând, sunt de plastic iar lor nu le place plasticul. Nu le place plasticul. Persoanele realizate nu agreează plasticul, în mod automat. N-ar purta haine de plastic, de nylon sau în amestec - foarte dificil. Vor haine de bumbac. Chiar dacă au una singură, o vor purta toată ziua: dimineața, seara, tot timpul aceeași haină. Au o sensibilitate aparte care nu se manifestă înainte de Realizare. Au o sensibilitate diferită. Și se vor bucura de o păpușă doar în măsura în care emite vibrații. Dar e foarte dificil să găsești astfel de păpuși acum - e imposibil. pentru că, unde sunt acei artiști realizați care făceau păpuși? Le-am văzut confecționându-și propriile păpuși din sariurile Mele uneori, sau din altceva și le-am văzut dormind cu ele.
Trebuie să înțelegeți că după Realizare, ce simțiți nu e legat de inimă, de condiționări sau poate de vârstă. Spre exemplu dacă ai trăit cu o femeie cu ochi albaștri mulți ani, ar putea să-ți placă apoi o păpușă cu ochi albaștri, și asta pentru că ai acea imagine în cap. Ar putea să-ți placă. Sau dacă ai o doică cu ochi albaștri, ți-ar putea plăcea o astfel de păpușă. E ceva psihologic, o condiționare adâncă în interiorul vostru. Dar Spiritul nu are condiționări. Este liber. Ce simte El? Simte bucuria creației, ceea ce noi nu putem simți, nu putem simți înainte de Realizare. Vedeți, când vedem ceva, unde este bucuria? De exemplu, dacă un om pretențios vine aici, va spune: „O, Doamne, ce e asta? A trebuit să mă descalț și să stau așa! Scaunele erau oribile! N-am putut sta bine pe ele - foarte incomode! Totul era văruit în alb - de nesuportat - și nu știu, tot felul de lucruri... Gândurile vor începe să curgă. Dacă vă cumpărați ceva – o mulțime de gânduri. Dacă vedeți ceva – același lucru. Nu există bucurie! Pur și simplu începeți să gândiți! Sau dacă nu, pentru a evita asta, veți scrie versuri.
Uneori versurile sunt atât de artificiale, atât de artificial create, încât poți vedea clar că acel om este sadic și vrea să te facă să plângi - la fel ca Lord Byron! Poți vedea atât de clar că acel om nu are un scop sincer. Nu este sincer. Nu puteți simți sinceritatea până când nu sunteți realizați. Nu vă va plăcea un astfel de poem fie că înțelegeți limba sau nu. Tonul versurilor, totul, va emite vibrații absolut oribile; esența oricărui lucru nu este nimic altceva decât vibrații.
Totul nu este nimic altceva decât vibrații; restul este zero. Vibrațiile sunt ceea ce suntem cu adevărat; ele sunt emise pentru că acum suntem conectați cu Spiritul. Dar și altfel, fie că sunteți conectați sau nu cu Spiritul emiteți vibrații. Acestea sunt însă vibrații fără lumină în ele, iar voi puteți simți perfect vibrațiile unei persoane. Le puteți simți. Cum le simțiți? Le puteți simți în propriii voștri centri. Toți centrii voștri devin activi și începeți să le simțiți prin intermediul lor. Asta înseamnă că începeți să vă simțiți toți cei șapte centri. Chiar dacă nu veți simți în degete - unii Sahaja Yogini nu pot simți nici acum, după atâtea zile, pentru că chakra lor Vishuddhi este foarte afectată. Trebuie să fi fumat probabil timp de zece vieți și astfel și-au deteriorat în mod oribil chakra Vishuddhi. Totul se reflectă în teaca de mielină a nervilor, de aceea nu simt. E cu totul altceva. Dar veți simți vibrațiile în centrii voștri. Și tot ce simțiți în centrii voștri este transmis sistemului nervos. Iar când vine vorba de vibrații, le simțiți în centrii voștri și știți, pur și simplu știți - știți sub forma conștiinței vibratorii. Această conștiință vibratorie trebuie să crească, fără îndoială. Această sensibilitate trebuie să crească, fără îndoială. Dar înainte de toate trebuie să o dobândiți. Dacă nu ați ajuns încă la conștiința vibratorie, atunci cum ar putea crește?
Suntem atât de condiționați încât suntem atrași de lucruri atrăgătoare doar la nivel superficial. Sahaja Yoga nu este așa. Este adevăr, este realitate. Desigur, nu puteți plăti pentru realitate. Cum ați putea? Dacă e realitate, nu puteți plăti pentru ea - e atât de simplu. Nu puteți spune în mod artificial că sunteți un suflet realizat - nu. Chiar dacă spuneți... am întâlnit o fată malefică în Portugalia. Dorea să se lipească de Sahaja Yoghini fiindcă era foarte negativă și voia să-i tulbure. A venit la program și Mi-a spus: „Mă simt foarte bine, Mamă. Simt vibrațiile!” M-am uitat la ea și am tăcut pentru că știam că nu le simțea. Nu am spus nimic. Nu am vrut să creez probleme. Dar a doua zi când a venit, am spus: „De ce Mă minți?” „Nu, nu, nu!” Am spus: „Ba da, Mă minți. Trebuie să fii sinceră. Ce vei câștiga din asta?” Dacă sunteți răi și faceți jocul forțelor negative, ce veți câștiga? Voi sunteți Spiritul. Spiritul este în voi. Trebuie să deveniți Spiritul, care e propria voastră bucurie, vă aparține, este Sinele vostru, pe care nu-l cunoașteți. De ce să nu fim onești în această privință și să-l cunoaștem, în loc să încercăm să ne păcălim pe noi înșine? Și apoi îi păcăliți pe alți Sahaja Yoghini. Ce rost are? Ce câștigați? De ce vă dați pe mâna forțelor satanice? De ce nu vă dați pe mâna forțelor divine? „Nu, nu, Mamă - le simt!”, Mi-a zis ea. „Nu Mă minți”, i-am răspuns. „Știu sigur că nu simți și dacă nu vei fi sinceră, nu vei mai veni deloc la programul Meu. Trebuie să fii sinceră cu tine. Dacă nu ești onestă, nu vei mai fi aici.”
Dar lipsa de onestitate atinge uneori limite absurde, deoarece puteți fi onești doar până la punctul la care puteți vedea. De pildă, puteți vedea că ceva este alb la culoare, în regulă – până în acel punct sunteți onești. Dar dacă începeți cu: „Știu cine l-a vopsit, știu cine l-a făcut, știu ce firmă este” și toate celelalte - asta nu mai este adevărat. Deci onestitatea este până în punctul în care știi. Dincolo de asta, dacă începi să spui lucruri fiindcă ai citit undeva sau ai auzit ceva - asta este greșit, nu este onest. Deci trebuie să fiți onești și să aveți o minte deschisă. Trebuie să fiți lipsiți de prejudecăți și onești, astfel încât să vedeți voi înșivă. Pentru că, așa cum v-am spus, nu este ca în alte locuri unde deveniți membri - nimic de acest gen.
Întâi trebuie să vă primiți Realizarea, apoi trebuie să o aprofundați. Cei care nu o pot face, vor fi abandonați. Nu poți face altfel. Cât de departe poți merge? De câte ori poți să le spui? Nu există constrângere. Sunteți absolut liberi să primiți Realizarea sau să plecați. Dacă vreți să o primiți, foarte bine. Dacă nu vreți să o primiți, nimeni nu vă va forța! Pentru că nu poți forța acest lucru. Poți forța un cal să mănânce - asta este posibil; dar nu poți forța un om să devină un suflet realizat - nu poți. Și nu numai că el însuși trebuie să ceară asta, dar apoi trebuie să și muncească pentru ea. Este un lucru extraordinar pe care îl cereți, este cel mai măreț lucru pe care îl puteți obține. Este făcut să fie ușor, aș spune - așa sunt vremurile. Pare ușor, dar nu este chiar atât de ușor.
Sunt mai mulți cei care renunță la Sahaja Yoga decât cei care rămân. Normal, pentru că trebuie să fii onest. Trebuie să fii foarte onest în asta și trebuie să încerci. De exemplu, în Spania am cunoscut cinci-șase doamne și doi bărbați care au venit să Mă vadă. Când i-am văzut, am fost foarte reticentă să am de-a face cu ei. Dar pe toți Sahaja Yoghinii i-au impresionat - nu știu de ce. „Oh, Mamă, sunt atât de buni, nu știți, au venit și s-au uitat la fotografia Dumneavoastră și au făcut asta și asta.” Am spus: „Bine, dacă vreți, voi încerca, dar cumva nu cred că va funcționa.” Ei credeau că găsiseră niște oameni măreți, care sunt adevărați Sahaja Yoghini. „Le-ați verificat vibrațiile?” - i-am întrebat. „Nu, Mamă, Vă așteptam pe Dumneavoastră”, Mi-au spus. „În regulă, nu contează. Mă voi întâlni cu ei.” Iar prima lor întrebare a fost: „Mamă, de ce Sahaja Yoghinii nu fumează?” Am spus: „Pentru că nu vor”. Vreau să spun - cum poți să întrebi așa ceva? Adică, este normal să fumezi? Nu am putut înțelege întrebarea. Au spus: „Noi nu vrem să ne pierdem libertatea de a fuma și bea”. Am spus: „Credeți că sunteți liberi? Sunteți sclavi. Nu vă puteți lăsa nici dacă vreți. Eu vă pot elibera de asta sau Kundalini a voastră vă poate elibera, dar voi nu puteți. Chiar dacă vreți, nu vă puteți lăsa, dar iată, ei se lasă pur și simplu aici. Nu le spun, nu îi forțez niciodată, dar se întâmplă pur și simplu. Pentru că dacă primiți nectarul vieții, nu vă mai pasă de alte lucruri fără sens - atât de simplu este.” Dar erau atât de speriați de stilul de viață al Sahaja Yoghinilor, că ar trebui să nu mai fumeze și să bea în fiecare seară, încât au spus: „Imposibil”. Au renunțat - vă puteți imagina? De la prima discuție pe care am avut-o!
Dar pe urmă am avut oameni care au dovedit un caracter extraordinar. Au venit la program. Am fost foarte bucuroasă, extrem de fericită și bucuroasă. Toată lumea a spus: „Mamă, de ce?” Nu erau foarte receptivi, după părerea Sahaja Yoghinilor, dar am simțit că vibrațiile Mele erau absorbite de ei, curgeau pur și simplu, iar energia intra complet în ei. Și brusc au spus: „Ah! Am primit-o.” Oameni extraordinari! Foarte erudiți de asemenea - unii dintre ei - și extrem de versați în cu privire la ceea ce trebuie să obținem. Am fost surprinsă că în Spania sunt oameni care știu atât de bine sanscrită și de asemenea știu despre chaitanya și altele. Știu atât de bine - este surprinzător; am crezut că erudiți există doar în Anglia. Nu. Am fost surprinsă. Cu toții știau despre chakre, știau ce reprezintă. Au înțeles totul. Am întrebat: „Când ați început?” „La vârsta de zece ani” - Mi-au răspuns. „De la zece ani? Cum așa?”- M-am mirat. „Nu eram mulțumiți cu răspunsurile pe care le primeam aici de la așa niște oameni maturi!” - Mi-au spus. De la zece ani - atât de mulți dintre ei! Ar fi trebuit să-i vedeți! Au recunoscut Sahaja Yoga, efectul ei extraordinar și munca pe care o face. Veți fi uimiți cum s-au purtat acești oameni față de Sahaja Yoga. Atunci am spus: „Data viitoare nu voi mai sta în Londra, ci în Spania”. Asta este - vă spun! Au așa o capacitate de a recepta, nu au bariere mentale, au o inteligență atât de pură, de ascuțită, ca să vadă că asta caută și că n-au de ce să alerge spre altceva. În acel moment am simțit că Mi-am irosit opt ani în această țară. Pentru un moment am simțit: „O, Doamne!”
Dar știți că această țară este atât de importantă, pentru că este inima universului. Trebuie să lucrez pentru asta! Există atâta letargie și inerție. Și Mi se dau explicații - vedeți, intelectualii au un mod foarte comod de a privi lucrurile, un mod foarte comod de a vedea lucrurile. Sunt politicieni comozi, aș spune. „Ei bine, e foarte interesant.” Adesea am auzit: „Mamă, știți, e foarte interesant ce ne-ați dat. Foarte drăguț, da, da”. E ceva foarte obișnuit! Dar pentru ei (spanioli) a fost un dar divin, pentru că știau ce este de fapt. La ce ajută toată știința lui Byron când nu-L poți recunoaște pe Christos, când nu poți recunoaște Adevărul? Care e rostul acestei educații? Am fost uimită de acești oameni. Nu au fost la Cambridge sau educați la Oxbridge. Surprinzător! Cu toate astea erau oameni foarte inteligenți, versați - în Spania - vă puteți imagina?
Același lucru l-aș spune și despre Italia. Am auzit că italienii sunt priviți ca necinstiți și așa mai departe. Nimeni nu a fost necinstit cu Mine. Eu îi consider oameni integri, deschiși și extraordinari. Simpla Mea fotografie i-a convins. Au spus: „Chipul Ei demonstrează!” Îl detestă pe papă și tot ce ține de papalitate, știu totul despre papă, știu totul. Și-au dat seama de absolut tot. Dar am fost uimită să văd că știu atâtea despre chakre și altele. Știau despre tantrism. Știau că Hitler s-a folosit de tantrici. Știau că Hitler a folosit astfel de lucruri. De fapt, ei Mi-au spus. Am fost uimită. De unde știau? Nu am îndrăznit să spun asta înainte, fiindcă adepții tantricilor s-ar fi mâniat. Dar asta este ce a făcut Hitler. Și știau atât de multe! Unul dintre băieți - era doar un hippie sau așa ceva - a ieșit pe stradă strigând: „Oh, Mama a venit! Mama a venit! Mama Divină a venit! Ce faceți? Veniți la program!” Striga pe străzi ca și cum ar fi spus: „Evrika!” Și sunt oameni învățați, în adevăratul sens al cuvântului. Este o adevărată plăcere să vorbești cu ei, așa o plăcere, vă spun.
Cred că este timpul ca englezii să devină mai umili, cu adevărat. Australia la fel. Uitați-vă la australieni, Sunt considerați osândiți. Așa sunt considerați. Nu pot să înțeleg. Vedeți, acest aer de superioritate sau putem spune de a urmări ceva cu condescendență, nu este corect, nu este adecvat. Trebuie să deveniți umili, altfel lucrurile nu vor merge - vă spun. Trebuie să fiți umili. Vedeți, aveți desigur... aveți Hampstead, și ce-i cu asta? Îl aveți pe Blake, și ce dacă? Ce i-ați făcut lui Blake? Îl puteți înțelege? Știți cine a fost? Știți ce a vrut să spună, ce a vrut să comunice? Chiar la programul dedicat lui - M-am dus pentru a vedea frumoasele sale picturi - oamenii se uitau la câte nuduri de femei și bărbați a pictat. Nu am putut să înțeleg cum picturile sale puteau fi reduse la un asemenea nivel. Trebuie să înțelegeți sfințenia, auspiciozitatea. Trebuie să înțelegeți lucrurile sublime, măreția care este dincolo de acest moment prezent, dar pe care o puteți atinge pentru că sunteți sublimi. Nu sunteți un animal de nivel inferior. Sunteți sublimi. Sunteți Spiritul. Până când nu vă veți asuma cu adevărat acea poziție, cu mândrie și glorie, nu veți fi nimic pentru Dumnezeu. Sunteți zero, inutili.
Și asta observ mereu: că vin oameni noi, chiar și în Hampstead, Magda, iar apoi dispar pur și simplu. „E un discurs gratuit. Hai să mergem să o vedem pe Mama” - și atât. Toată această experiență - chiar și într-o țară ca Portugalia - Portugalia - modul în care oamenii fac Sahaja Yoga este remarcabil. Am mers acolo doar pentru trei zile - doar trei zile într-un an. Am fost acolo doar de două ori până acum. Uitați-vă la ei: oameni tineri care preiau responsabilități, care lucrează pentru țara lor. Înțeleg într-o asemenea măsură auspiciozitatea. Cum se poate să vă fi pierdut simțul sfințeniei și auspiciozității? Alergați după oameni care vă iau banii și vă dau circ. Cum se poate? Cum de nu vă dați seama că adevărul nu e ăsta, că trebuie să deveniți adevărul, că sunteți ceva măreț? De ce nu vă puteți asuma această situație? Noi nu suntem egoul. Nu, nu suntem. Suntem Spiritul, sublimul, măreția. Și asta este ceea ce văd: vin mulți oameni noi, apoi dispar, peste zece zile vin din nou, apoi vin peste o lună, au o problemă sau alta. Dar de ce nu cresc? Când vom crește? Când vom ajunge în întregime acel lucru? Timpul este foarte scurt, copiii Mei. Timpul este foarte, foarte scurt, credeți-Mă.
Unii M-au sfătuit: „Mamă, trebuie să fiți foarte strictă” dar nu știu cum ar putea o Mamă să fie strictă. Ce ar trebui să fac? Pentru că, vedeți, Realizarea nu poate fi forțată asupra nimănui. Problema este că îmi este imposibil să o pot forța asupra voastră. E o mare problemă, trebuie să înțelegeți. Sunteți căutători, sunteți căutători din vremuri de demult, născuți în această țară măreață, dar sunteți atât de condiționați. Trebuie să vă asumați și să deveniți ceea ce sunteți de fapt. E ceva ce nu poate fi forțat. Nu pot recurge la trucuri sau la inteligență sau să vă spun în mod viclean ceva pentru a vă convinge. Nu se poate. E ceva ce trebuie să aibă loc în interiorul vostru, prin care să deveniți ceva mai mult decât ceea ce sunteți. Este ceea ce Mă preocupă, pentru că este îndatorirea Mea care Mă ține aici.
Trebuie să vă cunoașteți adevăratul Sine, care caută, care caută adevărul. Nu veți fi niciodată mulțumiți cu toate aceste maimuțăreli pe care le practică oamenii. Nu e vorba de maimuțăreală aici. Nu deveniți maimuțe, dansând, sărind sau cântând, spre exemplu - nu e asta. În conștiința voastră, în sistemul vostru nervos central trebuie să simțiți prezența Spiritului. Asta este. Dacă renunțați la creștinism - cum îmi scriu unii: „Mamă, am multe probleme, în primul rând în privința creștinismului” - unde veți ateriza? Chiar dacă renunțați la creștinism, nu veți putea trăi fără Iisus. Christos există. Este sufletul nostru. Nu putem trăi fără El. Apoi vă implicați în altceva, cădeți în altă capcană, apoi în altă capcană. De fiecare dată când cădeți în aceste periferii, pierdeți esența.
Esența este pe centru, iar acest centru este Spiritul din voi. Îmi puteți pune o sută de întrebări, vă voi da două sute de răspunsuri, dar asta nu va schimba nimic. Nu va avea niciun efect, nu vă va oferi o perspectivă, nu vă va fi de niciun folos, credeți-Mă. Trebuie să deveniți ceea ce în esență sunteți de fapt. Până când nu se întâmplă asta și nu stabilizați asta în interior, vă irosiți viața și în același timp e o irosire a acestei creații. Simt că totul se irosește. Deci trebuie să vă cer din nou și din nou. Sigur, în Londra există acum mari Sahaja Yoghini, fără îndoială, există, dar modul în care progresează, dacă eram în orice altă țară, vă spun, lucrurile ar fi stat cu totul altfel - în orice altă țară. America? Am fost acolo o singură dată, puteți crede? Și asta cu mult timp în urmă, doar pentru patru-cinci zile, iar de data asta abia dacă am stat trei zile în orice loc am fost. În Houston, de exemplu, am stat doar trei zile și câți oameni sunt? Vreau să spun - nu știu - întrebați-l pe Gavin, vă va spune el. Ce este greșit la voi? Să vedem. Nu pot să înțeleg de ce nu puteți crește. De ce nu puteți renunța ușor la condiționări, să urmați adevărul și să vă cufundați în el? Nu înțelegem care este importanța acestor timpuri, nu-i așa? Nu înțelegem natura vitală a procesului de Realizare a Sinelui. Sau am pierdut într-atât simțul seriozității, încât nu simțim și nu înțelegem situația de urgență apărută în zilele noastre? Sau credem că este vorba doar de o glumă? Tratăm cumva viața ca pe o glumă sau un lucru superficial? Ce poate fi? Încă nu înțeleg ce bariere sunt în calea adevărului, dincolo de Mine. Terenul este fertil, frumos. Nu Mi-am semănat semințele pe un teren nefertil - știu asta. Dar nu există creștere. Nu există creștere, lucrurile nu iau formă. Ce se întâmplă?
Mă bucur să văd că astăzi sunt oameni noi și trebuie să vă cer umil tuturor ca în cazul în care veți veni la Sahaja Yoga trebuie să înțelegeți că realitatea nu e o glumă, nu e un lucru frivol. Trebuie să deveniți suflete realizate și trebuie să creșteți în lumina Realizării Sinelui. Trebuie să stăpâniți această artă. Avem nevoie de maeștri acum peste tot, nu ca altcineva să vă fie maestru, ci voi înșivă să deveniți propriii maeștri. De astfel de oameni e nevoie pentru a canaliza energia lui Dumnezeu. Sunt sigură că Warren v-a spus totul. El este o altă persoană puternică și sunt foarte mândră de el. Modul în care se simte responsabil pentru întreaga lume, modul în care Mă susține. A sacrificat atât de mult, atât de mult. Vreau să spun că nu am nevoie de bani, nimic de acest gen, dar chiar și în privința banilor sunt sigură că a făcut ceva - nu știu, pentru că nu am luat niciodată bani de la el. Dar chiar și în privința asta sunt sigură: a stabilit un ashram, a stabilizat oameni, a mers la ei, a rezolvat totul. Este remarcabil; iar oamenii l-au urmat văzându-i modul de a fi. Nu mai are o viață personală în afara bucuriei pe care i-o dă intimitatea Spiritului alături de ceilalți. Iar dacă îi veți afla trecutul, vă va spune că a știut mereu că este un căutător, însă în căutarea lui a comis atâtea greșeli, atâtea greșeli. Dar priviți-i sensibilitatea: știe unde este Kundalini, știe cum să se corecteze și nu numai el, ci majoritatea australienilor știu să o facă. Nu este ceva obișnuit.
Va fi un lucru foarte trist și nefericit dacă voi, oamenii, vă primiți Realizarea și o pierdeți sau nu o dezvoltați în interior. Nu știu în ce categorie vor fi oamenii cărora Dumnezeu le-a dat lumina și cu toate astea ei nu au dat-o mai departe nimănui. Nu știu care ar trebui să le fie poziția. Astăzi sunt mai degrabă îngrijorată, foarte îngrijorată pentru că M-am întors din aceste trei țări și am fost uimită. Franța - extraordinar. Francezii - îi numeam mereu „les miserables” și așa mai departe - nimic de acest fel. Există un preot care și-a primit Realizarea. A înființat o societate numită „Să-i salvăm pe oameni de guru”. Un om foarte inteligent. Și totuși este preot, dar este în același timp un Sahaja Yoghin convins. Iar celor care merg la el și vorbesc împotriva creștinismului le spune: „De ce nu mergeți la Sahaja Yoga?” Îi trimite la Sahaja Yoga pe toți cei pe care îi salvează. Zilele trecute Mi-a spus: „Mamă, de ce trebuie să mai avem papă?” Imaginați-vă. Și stă în biserică și lucrează pentru Sahaja Yoga. Puteți crede? El crede că trebuie să salveze oamenii induși în eroare. Și face asta. Avem oameni de un asemenea calibru.
Am întâlnit un altul, un alt om extraordinar, în Portugalia. Mi-a spus că cel ce conduce Meditația transcedentală a dorit să-și stabilească regatul în Portugalia. A cumpărat mult pământ și așa mai departe. Și Mi-a dezvăluit toate secretele. A zis: „Voi vorbi cu cei ce răspund de asta aici. Sunt raționali”. „Serios? Ești sigur?” - i-am spus. „Dacă vrei să vorbești cuiva aici în Mentmore, nu te ascultă. Sunt foarte satisfăcuți cu grămada de costume negre pe care le poartă și cu „ideea” că au o anumită poziție, că stau pe un scaun aurit - așa un lucru fără sens.” „Nu și în Portugalia” - a spus el. „Sunt oameni foarte rezonabili. Ei realizează. Voi vorbi cu ei”. Pentru că ei suferă cu toții. Sunt Sahaja Yoghini de foarte puțin timp, doar de trei ani. Toți suferă pe partea stângă: au probleme cu urechile sau cu ochii, probleme de canal stâng, de Vid stâng și astfel de lucruri. I-am vindecat, bineînțeles. Dar Mi-au spus: „Cu toții suferim”. Aceste suferințe apărute atât de repede arată că sunt foarte sensibili de fapt. Și își dau seama cu toții, chiar și administratorii lor, toți își dau seama că se întâmplă ceva absurd în Meditația transcedentală. Imaginați-vă! Când M-am întors acolo, erau atât de transformați și schimbați. Un domn avea așa un ochi (închis) - s-a deschis la fel ca și celălalt, fața îi era atât de transformată. „Nu-mi vine să cred cum arăți acum” - i-am spus - și asta într-un timp atât de scurt, în opt zile. Și-au rezolvat toate problemele.
Portugalia e cunoscută în ziua de azi pentru emigrarea populației. Adevărații portughezi nativi au fugit din Portugalia și s-au stabilit în Brazilia. Politic vorbind, oamenii nu au prea multe speranțe de la Spania. Ei spun că este o țară fără speranță. Italia stă cel mai rău dintre toate, având mafia, etc. Și în acea mlaștină să vezi acești frumoși lotuși - ce bucurie! Ce bucurie! Nu vă puteți imagina! Chiar și ambasadorul nostru în Spania Mi-a spus: „Oamenii de aici sunt foarte diferiți, Mamă. Câțiva Mi-au spus: «Trebuie să ne chemi când va veni».” „Anul viitor aranjați un program de mare anvergură”, am zis. „Anul ăsta să fie numai pentru indieni. Dar anul viitor îi poți chema, bineînțeles.” Vedeți, acolo toți vor să își primească Realizarea, mari personalități, oameni eminenți. Veniți anul viitor și îi veți vedea. Aici, vă puteți gândi la cineva? Un ambasador! Vă puteți imagina? Nu-mi pot închipui niciunul.
Oameni foarte ciudați. Am cunoscut un om important odată, la un dineu, căruia dr. Nagen Singh, care este un Sahaja Yoghin indian și în același timp președintele Înaltei Curți de la Haga, i-a spus: „Această doamnă este un lider spiritual renumit din India și a dat Realizarea multor oameni, inclusiv mie”. S-a uitat la Mine și Mi-a zis: „Nu, și eu sunt un suflet realizat”. „Ce-ai spus?” „Christos mi-a dat Realizarea - a declamat el. Christos este cel care îmi va da și de aici încolo”. Atunci Nagen Singh Mi-a spus în hindi: „Nu sunt vibrații, Kundalini e înghețată, iar el spune asta. Cum poate Christos să-i dea Realizarea?” „Ăsta este subterfugiul, deoarece Iisus nu mai e pe pământ”, am zis. „Sigur, Iisus îi poate da Realizarea, dar unde este El în interiorul lui?” Așadar l-a întrebat: „Unde este Christos în interiorul tău?” „Asta o știe numai Christos însuși”, a declamat din nou el. „N-am știut că oamenii ăștia sunt așa niște bufoni”, au fost cuvintele lui dr. Nagen Singh. Iar soțul meu nu a mai putut suporta și a spus: „Acum uită de el”.  Era un om atât de orb.
Vreau să spun că oamenii în India, chiar dacă nu își primesc Realizarea, știu ce este Realizarea. Ei știu cine este sincer, trebuie să spun, fie că sunt ambasadori sau președinți, fără nicio diferență; ei știu asta cu siguranță. Chiar și președintele Indiei, să spunem, dacă Mă vede, nu va sta jos, va rămâne în picioare. Indienii au această înțelepciune. Aici cea mai elementară umilință lipsește. De aceea sunteți atrași de oameni care vă flatează egoul, sunteți atrași de oameni absurzi. sunteți atrași de oameni care vă păcălesc. Numai oamenii egoiști pot fi păcăliți. Dacă nu sunteți egoiști, nimeni nu vă poate păcăli. Cum păcălești o persoană? Umflându-i egoul. Deci trebuie să înțelegeți că până când nu dezvoltați acea umilință elementară, Anglia nu va fi prea bine. Spun asta pentru toți Sahaja Yoginii și toți cei care au venit aici. Este o problemă foarte, foarte serioasă. Și sunteți plasați în cea mai vitală parte a universului, Anglia, care este Inima. Iar dacă acum fugiți într-un fel de responsabilitatea voastră, veți fi trași la răspundere - v-o spun acum cu tărie. Pentru că astăzi Mi s-au ținut predici lungi: „Mamă, Dumneavoastră nu spuneți lucrurile în mod ferm, iar oamenii trebuie speriați.” Nu vreau să vă înfricoșez, dar veți fi trași la răspundere, vă asigur. V-ați născut pe acest pământ, în acest ținut măreț, pentru un scop măreț, pentru a-l transforma în Ierusalim. Iar acum, dacă nu vă veți ridica, veți fi trași la răspundere. E un fapt. Este o muncă uriașă care trebuie făcută pentru care trebuie să vă pregătiți.
Apucați-vă de treabă! Eu vă pot da Realizarea, doar atât. Dar nu vă pot da forța necesară, în sensul că nu poți face un cal să se ridice pe cele patru picioare, nu-i așa? Modul în care merg lucrurile uneori face ca situația să fie foarte disperată. La urma urmei, trebuie să știți că venirea Mea aici are o semnificație. Nu am venit aici pentru că am ales Eu să vin așa cum acești guru decid să vină în țara voastră. Am venit aici pentru că s-a întâmplat spontan. Trebuia să stau aici, trebuia să lucrez pentru voi, trebuia să vă implor, să vă cer și să vă arăt în toate modurile posibile responsabilitățile voastre. Dar apoi să nu veniți să îmi spuneți, pentru că în ceea ce Mă privește, Mi-am făcut datoria - sunt foarte sigură de asta. Acum însă o las în seama voastră, pentru că s-ar putea ca anul viitor să nu mai fiu aici. Ce spuneți? Depinde de starea de dispoziție. Dar trebuie să vedem ce veți face pentru întreaga lume, pentru emanciparea totală a ființelor umane.
Înainte de toate trebuie să vă descoperiți propria frumusețe, iar apoi trebuie să dați această frumusețe și celorlalți. Este cea mai măreață muncă de artist pe care trebuie să o faceți în calitate de mari maeștri în arta vieții divine. Trebuie să deveniți divini. Voi sunteți cei care trebuie să deveniți divini. Nu vă îngrijorați pentru Mine. Eu nu trebuie să obțin nimic - asta e singura problemă. Eu nu trebuie să ajung nicăieri. Trebuie să ajung doar la voi, oamenii. Trebuie doar să am căi și metode prin care să vă pot face cu adevărat să creșteți. Voi face tot ce este posibil, dar voi trebuie să stați pe propriile picioare, și trebuie să cereți acest lucru. Este o mare problemă. Nu pentru alții, ci pentru Mine, fiindcă alții nu au problema asta; ei nu vor să fiți pe picioarele voastre, ci vor să vă târâți și să pieriți. Eu vreau cu totul altceva. Eu vreau ca voi să creșteți. nu fiindcă Eu vreau asta, ci pentru că Divinul dorește acest lucru. Întreaga creație își dorește. Altfel, creația însăși nu va avea nicio semnificație.
Deci responsabilitatea Sahaja Yoghinilor englezi, a Sahaja Yoghinilor britanici este foarte mare. V-am rugat de atâtea ori și v-am spus în toate modurile posibile să vă stabilizați. Rămâneți în urmă. Vă spun, spaniolii vor veni să vă învețe Sahaja Yoga. Deja avem pe cineva din Australia care să îi învețe acolo. Renunțați la vechile idei și condiționări. În fiecare sâmbătă și duminică trebuie să plecați din țară, din Londra? Londra este locul unde trebuie să lucrați. Până când nu vă asumați asta, nu va funcționa. Trebuie să existe oameni care să facă asta. Caut astfel de oameni care să aibă această dorință. Vorbim despre lucruri mari. Văd cum vorbesc oamenii la mari adunări: „Oh, ce e asta?” și „Trebuie să devenim țări pașnice, trebuie să facem așa și asta trebuie să se întâmple”. Chiar dacă asculți discursul marelui președinte al Americii, te gândești: „Oh, Doamne, vorbește un înger, sau ce?” Vorbesc ca niște îngeri. Angelic, profetic. Așa niște vorbe mari - nu pot să înțeleg - nici Dumnezeu Însuși nu le-ar spune. E modul în care vorbesc oamenii și în final nu rămâne nimic. Deci haideți să fim într-adevăr ceea ce vorbim! Putem fi. Cu toții putem fi. Este foarte simplu. Trebuie să vă decideți. Trebuie să decideți cu adevărat. A venit timpul. Mă rog la Dumnezeu să vă dea putere să fiți de partea adevărului. Nu este dificil. Vă dă foarte multă bucurie. Dar stați în adevăr și creșteți în el. Asta sunteți de fapt. Vă mulțumesc foarte mult.
Acum dacă aveți întrebări puteți să Mi le puneți. Și ar trebui să facem experimentul Realizării.
(Shri Mataji vorbește cu un copil) Bună! Ce este asta? Ce avem aici? Swadhishthanul drept. Ea (fetița) îți arată Swadhishthanul drept (n.t. degetul corespunzător) Acum... Acum ia-o pe asta. Ar putea fi asta... Ei se luptă. Se luptă, vedeți, încercând să rezolve blocajele. Cu toții se luptă. Ce face copilul tău, Graham? La fel?
Sahaja Yoghin:  Nu atât de rău, Mamă.
Shri Mataji: Agnya ta? Ai adus-o?
Sahaja Yoghin:   Nu, fiindcă nu aveam dreptul, a trebuit să stea în spital două-trei săptămâni.
Shri Mataji: Bine, la întoarcere dacă avem timp voi merge să o văd. Copilul acela se luptă. Câte suferințe chiar de la începutul vieții. Casa aceea are și ea probleme, cred. Nu sunt întrebări? Aveți întrebări, vă rog? Da?
Domn: Sunt din Olanda și mă întreb dacă ar trebui să încerc să stau în Anglia, în Londra, dacă ar trebui să rămân în Anglia să caut de lucru.
Shri Mataji: Este greu de găsit?
Domn:  Mă întreb dacă ar trebui să caut de lucru în Anglia sau... înțelegeți ce spun?
Shri Mataji: Sunteți englez?
Domn:  Nu, sunt din Olanda.
Shri Mataji: De unde?
Domn: Din Olanda.
Shri Mataji: Din Olanda?
Domn: Da.
Shri Mataji: Oh, avem nevoie de oameni în Olanda. Nu am ajuns încă acolo. Nu am ajuns încă în Olanda. Nu am fost acolo. Am fost acolo o dată, cu mult timp în urmă. Dar trebuie să ajungem în Olanda - acolo sunt mulți căutători, fără îndoială, dar beau prea mult.
Domn: Credeți?
Shri Mataji: Da. Beau prea mult, Mi s-a spus, la fel ca în Scoția. (vorbește cu o fetiță) Vezi... Chana (năut). Bine, mănâncă chana. Și trebuie să avem grijă de ei, fără îndoială. Sunt mulți căutători induși în eroare acolo. În Olanda avem un suflet mare - un tânăr de șaisprezece ani, cred. Îl cheamă Kareem. L-am întrebat despre tatăl și mama lui, despre tot. Mi-a spus: „Tatăl meu este la fel ca ceilalți tați”. Am spus: „Adevărat? Ce face?” „Ziua bea bere, noaptea bea whisky”. Am spus: „Chiar așa?”, „Toți tații fac asta, Mamă”. „Și copiii?” „Unii dintre noi, câțiva prieteni medităm, dar mulți beau și ei bere.” Avea doisprezece sau opt ani, când a venit prima dată aici, cred. Da, și trebuie să aibă șaisprezece ani acum, da. Un om minunat. Crește acolo. I-am zis să adune mai mulți oameni care gândesc ca el. Ar putea să o facă, e o persoană măreață. Mama lui e franțuzoaică, tatăl este... au divorțat, are o altă mamă, tot felul de probleme. Deci ar fi mai bine în Olanda, fără îndoială, dar primește-ți Realizarea, stabilizează-te aici, apoi trebuie să înființăm un centru în Olanda, iar anul viitor voi merge acolo, bine? Olanda e una dintre țările în care n-am fost. N-am fost nici în Austria. Acum e un Sahaja Yoghin foarte profund acolo, deci voi merge anul acesta. Nu am ajuns în câteva țări. N-ar trebui să plecăm din țara noastră. Ar trebui să muncim acolo. Acela e locul în care trebuie să muncim, în orice condiții.
Elveția este foarte bine acum. Elveția este atât de bine. Cei care erau pe cale să comită suicid vin acum la Sahaja Yoga. Și sunt foarte bine. „Intensitatea cu care doreați suicidul - le-am zis - dacă o puteți pune măcar o dată în Sahaja Yoga, va fi bine”. Pentru că își pregăteau o sinucidere perfectă. Își plănuiau atât de bine sinuciderea, într-un asemenea mod, încât nu ar fi creat probleme nimănui. Se gândeau la asta tot timpul, cum să se sinucidă și aveau planuri mărețe în acest sens. Dar uitați-vă la Elveția acum. Este o provocare pentru voi toți.
Deci e o idee bună. Începe Sahaja Yoga aici, stabilizează-te, încearcă să devii maestru iar apoi mergi în Olanda - vei fi unul din... Am dat Realizarea odată unui domn numit August Stager. Era președintele unei mari companii din țara voastră - un om foarte important, fără îndoială. Dar Mi-a spus: „Nu pot vorbi nimănui despre Sahaja Yoga. Vor crede că am înnebunit”. Și a murit - era foarte bătrân când l-am întâlnit. Avea în jur de 80 de ani când l-am întâlnit prima dată. Și era un mare căutător, un foarte mare căutător. Voi merge cu siguranță în Olanda. Iar acum am ajuns și la Bruxelles. Deci putem stabiliza Sahaja Yoga în Bruxelles și Olanda, nu-i așa? De la Bruxelles este mai ușor să ajungem la Amsterdam. Unde vei fi în Olanda?
Domn: Nu am un loc pentru moment. Nu am unde să mă duc momentan.
Shri Mataji:  Dar vei veni în Olanda.
Domn: Trebuie să mă întorc apoi. Trebuie.
Shri Mataji: Da, trebuie, trebuie. Aș vrea să te rog ca, de îndată ce devii Sahaja Yoghin, să mergi acolo și îți vom trimite și câțiva oameni care să te ajute. Există un Sahaja Yoghin foarte profund în Bruxelles, foarte profund, care te va ajuta. Este foarte puternic.
Îți amintești de acel domn Rajneesh care a venit? Oh, este așa de puternic. Trebuie să-l vezi. A adus în jur de zece oameni de la Bruxelles la Lille. Vă puteți imagina? A deschis deja un centru de Sahaja Yoga de care se ocupă. Putem răspândi Sahaja Yoga doar în țările democratice, nu-i așa? Și cred că Olanda este o țară foarte importantă. Iar dr. Nagen Singh însuși este acolo, în Olanda.  Este în Haga.
Domn: În Haga?
Shri Mataji:  Este în Haga. Este Președintele Tribunalului Internațional.
(Shri Mataji se referă la copiii prezenți) Scoateți-i afară. În regulă, du-te.
Fetiță (șoptește): Când Marina stătea pe jos acolo, alt copil i-a spus: „Uită-te aici!” și i-a luat jucăria. Apoi...
Shri Mataji:  Priviți-o cum merge. La ce să Mă uit? La ce?
Copil:  Anand.
Shri Mataji: Anand? Anand. El este Anand. Anand. Iar ea este? Sonu. Sonu. Sonu. Spune: Sonu. Sonu. Este o adevărată poznașă.(Shri Mataji râde) Ce te face să râzi atât, Olympia? Bine, acum. Stai jos, stai jos acolo. Stai jos. Bine. Fii fată cuminte, bine? Da. Stai jos acum. Da, trebuie să le ridicăm Kundalini. Hai, vino, vino, vino, vino, vino acum.
Cum se simte, Magda?
Sahaja Yoghin: E bine acum, Mamă.
Shri Mataji: Mai bine? E mai bine. Cum se mai simte copilul din Australia? E bine? Se simte bine?
Sahaja Yoghină: E mult mai bine.
Shri Mataji:  E mult mai bine acum? Îmi pare rău că ați plecat în ziua aceea. Voiam să văd copilul.
(Shri Mataji vorbește cu copiii) Ce anume? Hop. Hop. Da, sus, sus. Hop. Hop. Acum, hop, hop. Vino, vino. Anna, vino, vino. Copiii ăștia! Sonu e ca o bunică pentru toți. Dă-i, dă-i chana. Dă-i, dă-i te rog, dă-i niște chana. Bine. Du-te și dă-i niște chana. Bine? Uite, ia chana. Eu ți-am spus să-i dai ei. În regulă. Haideți să dăm Realizarea.
Vedeți cât sunt de bucuroși (copiii), cât de veseli! Bine.
(Shri Mataji se adresează copiilor) Acum vom face liniște. Stați jos aici. Stați jos. Cu toții vom sta jos. Bine? Stați jos. Veniți aici. Veniți aici. Stați jos. Stați jos cu toții. Stați jos. Olympia, stai jos. Bine? Stai jos. Bine. Fii fetiță cuminte.
Acum... În regulă, lăsați-o în pace. Nu este bine. E încă mică. E în regulă, va veni. Va veni. Nu poate trăi, nu se poate bucura de una singură, vedeți? Ăsta e motivul: toată lumea trebuie să se bucure. Bine. Acum închideți ochii, vă rog. Închideți ochii și puneți ambele picioare pe pământ. Acum, descălțați-vă.

