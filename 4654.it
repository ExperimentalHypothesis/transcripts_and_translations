"Aprire il cuore", Seminario alla Mill Farm, Sherbourne, Dorset (Inghilterra), 2 Agosto 1981.

﻿﻿…in che bel posto stiamo! Sahaja Yoga vi dà un’occasione benedetta per rilassarvi. Rilassatevi bene, perché solo quando siete rilassati vi rendete conto: “…Siamo delle anime realizzate, siamo entrati nel Regno dei Cieli…possiamo vedere la bellezza che Dio ha creato attorno a noi, siamo diventati sensibili alla Sua grazia, alla Sua gentilezza ed al Suo amore…”.

Sono molto contenta che abbiate organizzato questo seminario. Ho sempre voluto che organizziate seminari, che v’incontrate, viviate insieme e vi comprendiate. I seminari di Sahaja Yoga, anche a livello grossolano, risolvono molte cose senza dubbio, ma a livello sottile hanno un grandissimo significato. Vuol dire che forti nuclei si vanno consolidando in vari luoghi di un Paese. Nuclei forti, come questo, possono formare un meccanismo attraverso il quale fluiscono e vengono irradiati raggi di forti vibrazioni in tutta una grand’area. E’ un gran compito costruire questi momenti di meccanismo dividendovi in diverse aree del vostro Paese.

Madre Terra ha fatto la Sua parte in questo lavoro. Ovunque Le sia stato possibile, Ella ha creato Deità viventi che mostrano che Dio esiste e voi ora potete sperimentare le loro vibrazioni e vedere come Lei ha lavorato alacremente. Ha creato tutto questo splendido universo, ha creato anche voi, ha creato la Kundalini dentro di voi; Ella dispiega la bellezza della natura. In sua compagnia, quando, sommersi dai Suoi doni v’incontrate tutti insieme, vi rendete conto da soli come Lei vi benedica tutti allo stesso modo. Non c’è differenza tra voi o un’altra persona per Lei. Ma quelli che sono sensibili, le persone più sottili, gioiscono di Lei più di quanto voi in genere facciate.

In ogni Paese i problemi si presentano in un modo particolare secondo uno stile particolare e il tipo di problemi che emergono qui sta gradualmente cambiando forma. All’inizio la gente era super-aggressiva, scettica e anche volgare, talvolta. E va bene, cose come queste non fanno nessuna differenza per Me.

Ora, gradualmente, stanno cominciando a cambiare, vanno rendendosi conto di quello hanno ottenuto, del ruolo che giocano, di quanto importante sia essere un inglese (quando dico inglese voglio dire tutti gli inglesi, non solo la gente del Gallese o simili)  e di come debbano diventare una parte integrante del Cuore dell’Universo. Mi domando quanti di voi davvero comprendano quanto sia importante essere un inglese. Vuol dire che qualunque cosa accada in questo Paese entra in circolo. Per esempio, se questo matrimonio avesse avuto luogo in una qualunque famiglia reale, non avrebbe ‘circolato’ così tanto. Tutto, di questo Paese, si diffonde. Può essere che voi non abbiate grande stima di voi stessi, può essere che pensiate: “…ma che c’è di così grande? Dopotutto l’Inghilterra è comune a ogni altro Paese!” Ma perché la gente accetta così tante cose da voi?

Persino la monarchia, per esempio. Voglio dire: la maggior parte dei Paesi ha mandato all’aria le monarchie e in questo Paese la monarchia esiste, ha una sua rispettabile posizione e il suo simbolo è ancora orgogliosamente appeso qui e là. E poi, il matrimonio stesso. I matrimoni delle famiglie reali sono stati già provati, riprovati e detestati e non interessano più a nessuno. Che un fatto del genere abbia avuto luogo,      e che tutti abbiano potuto vederlo, che così tanti Paesi abbiano avuto gli occhi qui o abbiano potuto apprezzarlo e gioire, tutto questo è sorprendente, trascende completamente la razionalità, la possibilità di spiegarlo con qualunque logica. Si può dire: “Che logica c’è dietro?” Ma se si sta gioendo si vuol solo gioire, non ci si vuol mettere a pensare sul perché. Dunque dovete comprendere che siete parte integrante del Cuore dell’Universo. E’ essenziale che siate persone molto flessibili, dovete avere l’elasticità delle cellule del cuore.

Il cuore deve pompare, deve essere forte. Sorprendentemente, il leone è il vostro problema: allora dovete avere il cuore di un leone, e si dice “cuor di leone” perché il leone non ha paura. E’ il re e vive come un re, come un leone. E, in astrologia, il leone è una persona estremamente generosa. “Cuor di leone”: colui che non ha paura di nessuno. Non ci dovrebbe essere nessuna paura. Ma la lingua inglese, qualunque cosa si legga o chiunque si ascolti, ogni tre parole se ne viene fuori con espressioni tipo:      “Ho paura che…ho paura di dire…ho paura che le cose stiano in questo modo…!” Queste parole devono essere fatte scomparire dal vocabolario dei Sahaja Yogis. Che c’è d’aver paura? Qualcuno afferma che si usano queste espressioni per non ferire altre persone. Ci sono tanti altri modi di esprimersi senza ferire! Allora, che c’è d’aver paura? Un uomo debole non può amare, solo una persona forte può farlo.

Se parlate d’amore, prima di tutto guardate se siete o no abbastanza forti d’amare. Amare non è una cosa facile, anche l’amore fisico, anche amare la persona amata, in senso ordinario, non è una cosa facile. Si deve avere una concezione morale molto forte. Altrimenti ogni tre minuti si cambia amore, e questo tipo d’amore non ha senso. Bisogna avere delle idee molto risolute, idee non solo nel cervello ma che facciano corpo con voi. Sono molto poche le persone che possono avere un amore come aveva Romeo, credetemi. E’ facile pensare di essere il re d’Inghilterra, e va bene,       ma non per questo lo si diventa. Per essere davvero Romeo si deve avere un carattere fortissimo, un fortissimo senso di sacrificio, d’amore e di comprensione per ciò che volete. Voi volete amare, questo è tutto, nulla al di là o prima di questo. Voglio dire che un uomo quando s’innamora, s’innamora per sempre, per sempre, e per sempre. Se s’innamora molte volte, non può essere amore.

Anche quest’esperienza, per la maggior parte di voi, è una specie di frutto proibito. E amare Dio è ancora più difficile, senza vederlo, senza conoscerlo, senza conoscere i Suoi doni. Senza la Realizzazione è molto difficile. Certo, oggi è diverso. Ma, ancora, non dovete avere paura dentro di voi. Abbiate fiducia. Abbiate fiducia in voi stessi e negli altri. Prima di tutto cercate d’avere fiducia in voi stessi. Se avete commesso degli errori dovete dirvi: “Si, ho commesso degli errori. E allora?” abbiate anche fiducia nel fatto che potete correggervi. Aver fiducia non vuol dire montarsi ciecamente la testa. Non vuol dire questo. Vuol dire: “Si, posso correggermi, posso migliorare, posso far meglio”. Qualcuno pensa che avere fiducia in se stessi voglia dire non ammettere mai di aver sbagliato, non dover mai dire: “…questa cosa è sbagliata e posso correggerla”. E’ un errore. Voi dovete credere in voi stessi dicendo: “Si ho commesso degli errori, mi sono comportato male, sono stato debole, ma posso correggermi.

Ho questa forza in me. Posso sollevarmi al di sopra di tutte queste cose. Ho in me quel che posso usare a mio vantaggio”. Credete in voi stessi. Credete d’essere anime realizzate, credete che Dio vi ama. Egli vi ha scelto per essere il Suo strumento. Amatevi, voi siete unici, non c’è alcun dubbio. E’ un dato di fatto che riguarda tutti gli esseri umani: ogni individuo è una personalità unica. Ma dopo la Realizzazione voi siete decisamente unici. Usate discernimento nel comprendere: quel che ho detto non significa “ego trip”: non montatevi la testa. Se non potete correggere voi stessi,          non siete i vostri maestri. Sì, non siete perfetti, siete unici ma non siete perfetti. Dovete perfezionarvi. Spesso queste parole sono confuse: quando affermo che siete unici, immediatamente pensate d’essere perfetti. Sono due parole: ‘unico’ e ‘perfetto’. Qualcuno può essere unico ma avere delle imperfezioni. Dunque dovete perfezionarvi e credere che potete perfezionarvi attraverso il risveglio della vostra Kundalini, pulendo i vostri Chakra, comprendendo che potete perfezionarvi.

Dovete perfezionarvi. Io vi aiuto in tanti modi: vi parlo direttamente, o qualche volta in maniera indiretta, attraverso amici; qualche volta vi dico: “…questo è il problema dentro di te”. Dovete pensare che sono dentro di voi, sono quella parte dentro di voi che è la capacità di scelta, la saggezza. Quando non capite la vostra stessa saggezza , cerco di darvi Io la direzione in questo o quel modo. Ma la gente si sente ferita, offesa o, qualcuno, accetta. Se siete dei ricercatori e se state ascendendo siete assolutamente unici, siete benedetti in un modo particolare e dovete dedicarvi una speciale attenzione. Non potete permettervi di scherzare con voi stessi, e dovete sempre vedere la differenza tra ego o ‘montarsi l’ego’, come si dice, e ‘ascesa’. Montarvi l’ego vi riporterà indietro col peggiore dolore, come se vi gettassero in aria e cadeste giù con un tonfo rompendovi una gamba. Ecco, così è un ‘ego trip’. L’ascesa è quando effettivamente salite su, e non solo salite ma, con voi, fate salire anche gli altri. Nella vostra ascesa sviluppate incredibili poteri. Quanto più ascendete meglio è.

Ma non è pensando d’essere perfetti che ascenderete. C’è la storia di un insegnante e del suo allievo. L’insegnante era molto gentile con l’allievo e questi voleva mostrargli quel che aveva fatto. Anche l’allievo era molto gentile con lui e ogni volta diceva: questo l’ho fatto bene, quest’altra è la cosa che non sono stato capace di fare bene…Vorrebbe per piacere dirmi come migliorarla?” E il maestro diceva: “Si, vediamo…dovresti correggere queste parole, poi fare questo…” E un giorno lo studente venne e disse: “Questo ora è perfetto”. E il maestro: “Ora non sei più uno studente, non più. Ora non c’è più bisogno che tu venga da me”. C’era un latro studente che veniva ogni giorno, migliorava, e disse all’insegnante: Oggi penso di poter insegnare ad altri, ma non sono ancora perfetto”. E il maestro: “Bene, va ad insegnare”.

Il terzo era uno studente che era sempre teso a vedere quali fossero i suoi errori e come dovesse correggerli e lavorava molto alacremente, con grande assiduità. Venne un giorno dal maestro e gli disse: “Signore, non voglio darvi più problemi, ora!” E lui: “Bene, prendi il mio posto”.

Dunque questo è quello che bisogna capire. Se ascendete diventerete più umili. La gente capisce tutto l’opposto. Quando ascendono pensano di aver raggiunto qualche potere speciale. Non so, all’improvviso scattano delle auto-certificazioni, per esempio: la mia spiritualità è molto avanzata, sono proprio ad un ottimo livello …” e via dicendo. Quest’auto-certificazione prende il via e continua fin quando all’improvviso si scopre di trovarsi ancora a livello terra. Non funziona così. Ci sono in realtà delle qualità che davvero mostrano chi ascende. La prima è la capacità collettiva. Quanto siete collettivi, con quanta gente andate d’accordo, di quante cose sapete ridere. Questa è una delle più grandi qualità.

La seconda qualità sta nel non accettare sottomissione nei confronti di qualcuno che abbassa la vostra capacità d’essere collettivi. Dovete avere la vostra personalità indipendentemente da chiunque. Non permettete ad altri di ridurre la vostra personalità. Supponiamo che ci sia un dirigente e voi siate un impiegato ed entrambi siate anime realizzate e uno dei due stia realmente ascendendo, diventando perciò più umile, migliore. Va benissimo che tra voi intercali la migliore intesa. Ma fino ad un certo punto, l’impiegato non dovrà mai fare compromessi col suo dirigente quando ci sia in questione la sua ascesa, la sua capacità d’essere collettivo, di dare, di fare per gli altri. Quindi non dovrà sentirsi in alcun modo un sottoposto. Un altro punto è quanto siete responsabili di voi stessi. Quanto siete responsabili d’essere lì, d’esser una cellula del cuore. Ogni cellula che diventa debole, indebolisce il cuore. Ogni cellula del cuore deve essere molto sensibile, molto obbediente al Sé, allo Spirito.

Si deve attivare, lavorare più forte quando ce ne sia bisogno o ci sia un’emergenza. Una cellula del cuore gioisce al massimo. E non dovrebbe essere consentita alcuna impurità. E’ il terzo punto. Come vi ho detto, prima la collettività, secondo la responsabilità e, terzo, la purezza. Purezza del cuore, prima di tutto. Proprio del cuore, senza insincerità, astuzie. Vi dico, e ve n’accorgerete, tutti gli inglesi credono nel contrario. Ai nostri giorni, non in un tempo qualsiasi, ma proprio ai nostri giorni. Cuore pulito, trasparente, aperto. Abbiate fiducia negli altri. Parlate ad ognuno con cuore aperto. Abbiate fiducia negli altri. Perché dubitate? Se non dubitaste di voi stessi non dubitereste degli altri. Che cosa stanno cercando di portarvi via? Che cosa possedete? Nessuno può portarvi via il naso, gli occhi o altro. E’ tutto assolutamente intatto, ben incollato, perciò nulla sta per sparire. Come si può danneggiare una persona che sia un’anima realizzata? Chi ha il cuore pulito, vede gli altri come in trasparenza.

L’innocenza è un tale potere che basta uno sguardo per uccidere un demone. La purezza del cuore…! Di fatto quando il cuore diventa impuro, l’impurità defluisce in altri punti. Non è il contrario! Molta gente crede che sia il corpo a diventare impuro. Penso che sia il cuore, invece, e poi l’impurità comincia a scorrere lentamente giù e poi come residuo si assesta qui e lì. Dunque abbiate un cuore pulito e aperto come quello di un bambino. Un cuore aperto. Che motivo c’è d’avere paura di qualcuno? Che motivo c’è di non fidarsi di nessuno? Parlate a chiunque, stringete la mano di chiunque, siate gentili con chiunque. Se sulla vostra strada incontrerete gente in difficoltà, date loro una mano. Se qualcuno non può sedersi o ha qualche problema, cercate di rimuovere il problema. Se qualcuno non può stare in piedi, cedetegli il posto. Cercate di dare con   cuore pulito. Se non avete un cuore pulito non potrete mai dare. Ora, come pulire il vostro cuore? Non c’è nessuna scopa adatta all’uso nei supermercati. Non c’è nessun liquido magico o simili per lavarlo.

Ma c’è un modo. Permettete al vostro cuore di immergersi tutto nell’Amore di vostra Madre. Semplicemente permetteteglielo. Guardate quanto Lei vi ami. Io credo in voi. La gente a volte ride di Me. Alcuni di quei “santi”, che si crede essere grandi, non possono capire quanto Io vi ami. Dicono: “Oh, è tutta gente persa, sono persone orribili. Come puoi avere fiducia in loro? Non sono gente che fa rinunce, non sono “sadhus”, non sono nulla. Sono persone ordinarie”. Per loro il vostro valore è zero.      Se andaste da loro, vi farebbero stare tre mesi a testa in giù. Vi appenderebbero tre anni sopra un pozzo. Non so che farebbero per mettervi alla prova. Ma Io credo in voi dal giorno in cui vi ho visto. Il giorno in cui siete venuti da Me, ho creduto in voi, e ho lavorato su di voi dal primo giorno, sapendo quel che voi eravate, ma ho creduto nel vostro Spirito, ho creduto che sarebbe diventato splendente. Credeteci anche voi! Non deridiamo gli altri, ho visto dei Sahaja Yogis, quando venivano da Me, deridere altre persone, prendersi gioco di loro.

Dobbiamo avere fiducia negli altri! Quando credete in loro, li rispettate anche. Dunque dovete credere in voi stessi e gioire di come amabilmente nuotate nella corrente d’amore di vostra Madre. Gioite di questo e basta. Come un fiore che cada nella corrente e, scorrendo, goda di tutte le bellezze di quella corrente. Dovreste gioire così. Quando questo benessere gioioso verrà in voi, comincerete ad avere fiducia e ad aver fiducia in vostra Madre. Cerco in molti modi di correggervi, ma vi prego di credere in qualunque cosa Io tenti di fare, se c’è una cosa che Io posso fare, è solo quella di pulirvi. Questo è il mio lavoro. Può essere che qualche volta abbiate la sensazione che sto apertamente, pubblicamente dicendo qualcosa a voi, può essere che l’immagine che avete di voi stessi sia distrutta da questo, o che pensiate chissà che. Ma non è così, è per il vostro “hita”, è per il benessere del vostro Spirito, ed è il lavoro più difficile.

Con tutta questa fiducia nel cuore, credete per prima cosa in voi stessi, credete negli altri, negli altri Sahaja Yogis. “Ama il prossimo tuo come te stesso”. Chi è il vostro prossimo? E’ un Sahaja Yogi. Appoggiatevi a lui. E credete in vostra Madre. Come Io ho creduto in voi, voi dovete credere in Me e tutto andrà bene. Aprite il cuore a questa fiducia. Non state a preoccuparvi di quanto siate davvero rispettosi poiché il cuore sa. Qualunque cosa farà il vostro cuore, in modo genuino, sarà rispettabile, perché nel cuore risiede il vostro Spirito che si manifesta, e che se ne prenderà cura. Qualunque cosa tentiate puntando sull’esteriorità non funzionerà. E’ questa fiducia nel vostro cuore che ama e vi porterà al successo. Vedete, oggi una persona mi ha portato dei fiori. Secondo lei alcuni di questi dovevano essere fiori di campo. Era andata alla stazione e ha tagliato lì qualche fiore. Il capo stazione e sua moglie sono stati molto dolci: “Avanti…sono solo erbacce, puoi prenderle”! E sono così fragranti! Tra i fiori più fragranti che abbia mai visto. Sono solo fiori di campo. Non sono da meno di nessun fiore importante e, certo, dei fiori uniti ai fiori, saranno più fragranti. L’amore dà tutta la finezza, la fragranza e la raffinatezza che desidera. Non il parlare dell’amore, ma realmente amare è la strada. E’ bellissima.

Che Dio vi benedica!