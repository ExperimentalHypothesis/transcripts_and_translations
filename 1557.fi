6 kesäkuun 2004
Adi Shakti Puja
Campus, Cabella Ligure (Italy)
Adi Shakti -puja 6.6.2004 Cabella Ligure, Italia

Tämän päivän tapaaminen on hyvin erityinen. Ja päivä on myös hyvin erityinen, aivan erityinen ja hyvin siunauksellinen. Se on sitä siksi, että se puhuu, laulaa ja kertoo syntyneestä Järjestyksestä, syntyneestä Voimasta, Alkuperäisestä, Adista, Esiaikaisesta. Ja tämä on luonut tämän suurenmoisen universumin. Miksi tämä on alkanut, ja miten se toimii, sen te jo tiedätte, Minun ei tarvitse puhua siitä. Mutta tänään meidän pitää puhua tästä Voimasta, joka on piilossa sydämissänne, jonka avulla voitte tehdä mitä tahansa luodaksenne uuden maailman, uuden perheen, uudet normit, kaiken, mitä ei ole tähän mennessä vielä tunnettu. Tämä on täysin mahdollista, täysin mahdollista, ja sitä on jo tehty, mutta vaikeutena on se, kuinka saada ihmiset sopeutuvaisemmiksi, täysin yhteisymmärrykseen toistensa kanssa. Se näyttää olevan vaikea asia. Kaikki on hyvin, kun he ovat keskenään, omien ystäviensä ja kaltaistensa seurassa. Mutta heidän saamisensa täysin yhdeksi toistensa kanssa, yhteisymmärrykseen, yksimielisyyteen on hyvin vaikeaa, eikä sitä pidä tehdä. Niin ei ole tarkoitus; heidän ei ole tarkoitus olla sellaisia, mutta sen on tapahduttava.

Ongelma on siinä, että meillä on kauniita ihmisiä, kauniita sieluja, mutta he eivät tule niin yhdeksi toistensa kanssa, kuin heidän pitäisi. Miten ratkaista tämä ongelma? Monet kysyivät Minulta: "Äiti, miten tämä ongelma ratkaistaan?" Minä vain hymyilin. Sillä jos katsomme alkuperäistä ajatusta siitä, miksi aloitimme tämän "läpivalaisun", miksi aloitimme tämän uudenlaisen ymmärryksen, uudenlaisen syvällisyyden - koska halusimme löytää ykseyden, uutuuden jokaisessa ihmisessä. Teidän pitää olla hyvin kiitollisia siitä, että olette kaikki yhtä, yhtä sisällänne, eikä ole mitään toista. On vain yksi, ja kun tämä yksi puhuu ja kun se haluaa hallita, voitte vain ihmetellä, kun kaikki tapahtuu samalla tavalla. Kyse on samasta asiasta, ja se toimii samalla tavalla. Se ei muutu, kahden tavan välillä ei ole eroa. Siitä huolimatta, siitä huolimatta mielemme kuljeksii ja hakeutuu miettimään jotain ongelmaa, jolla ei ole mitään merkitystä Sahaja Yogan kannalta.

Suurin ongelmamme on se, että emme tajua, että meillä ei ole ongelmia. Olemme ongelmattomia. Ajattelemme, että on ongelmia, ja että meidän pitää ratkaista niitä, mutta niitä ei ole, mitään ongelmia ei ole olemassa. En näe yhtään ongelmaa missään. Ne, jotka uskovat, että heillä on ongelmia, olen pyytänyt heitä kirjoittamaan ne paperille, ja yritän vastata heille ja kertoa, millaisesta ongelmasta on kysymys. Mutta ennen kuin voin tehdä mitään, haluaisin sanoa, että sahaja-joogimme eivät vielä ole päässeet sille tasolle, jolla he ymmärtäisivät ykseytensä, ainutlaatuisen ykseytensä sydämissään. Kaikki tämä tulee sisältä, ei ulkoa, joten kaikki ulkoiset ponnistelut ovat hyödyttömiä. Meidän pitää jättää kaikki ponnistelut ja tulla siksi mitä olemme. Silloin huomaatte, että ei tarvita mitään. Ei tarvita mitään tapaamisia tai uusia sääntöjä tai muuta, ei mitään; kaikki on jo olemassa.

Teidän tarvitsee vain olla sitä, tulla sellaisiksi. Tätä on aika vaikea ymmärtää sellaisten ihmisten, joilla on erilaiset nenät, erilaiset kasvot, kaikki on erilaista, että pitää tulla samaksi. Mutta te olette, te olette sitä; te ette vain tiedä sitä, ja siksi näytätte erilaisilta. Minun täytyy kertoa teille yksi asia: te olette kaikki yhtä. Yhtä siinä mielessä, että kaikki teissä, halunne, jokainen tunteenne, kaikki ymmärryksenne on yhteistä. Ainoa asia on, että se tulee esiin väärällä hetkellä, eri aikoina ja antaa väärän vaikutelman, että se olisi erilainen, mutta oikeastaan se ei ole sitä. On vain yksi, yksi suhde, ja se on suhde Adi Shaktiin - että olette olennainen osa Adi Shaktia. Mihin tahansa pyrittekin, ette voi olla erillisiä Adi Shaktista. Olette syntyneet Hänestä, Hän ohjaa teitä, Hän huolehtii teistä. Minusta kaikki näyttää olevan yhtä, kun taas te ajattelette, että suunta on eri, toiminta on eri, mikä ei ole totta.

Mitä tahansa sanon, se täytyy osoittaa todeksi, miksi muuten hyväksyisitte näin tyrmäävän toteamuksen? Itse olen yhtä teidän kanssanne, ja tulen aina pysymään samanlaisena teidän kaikkien kanssa. Minulle siinä ei ole mitään eroa. En näe sitä mitenkään sellaisena. Se on vain ulkoista, vain teidän vaatteenne ja tyylinne. Mitä on sisällänne, riippuu luonteestanne, se riippuu temperamentistanne. Jos tämä temperamentti muuttuu hieman, tulette näkemään ykseyden keskuudessanne, ja erilaisuudet häviävät hetkessä. Tänään näin hyvin vaarallisen miehen. Ajattelin, että hän voi tappaa Minut, jos haluaa. Hän voi tehdä mitä haluaa.

Mutta ei, näin ei käynyt. Miksi? Koska en ymmärtänyt häntä. Hän ei ollut sellainen. Hän vain halusi osoittaa kunnioitustaan. Hän ei halunnut tappaa Minua eikä tehdä mitään pahaa. On yllättävää, kuinka toista voi ymmärtää. Jollei ymmärrä kunnolla toinen toistaan, ei voi saavuttaa mitään asiallista, olennaista tai oikeaa, sellaista mikä on totuutta. Totuus alkoi vallita jo kauan aikaa sitten, paljon ennen kuin kukaan uskoi totuuden olevan täällä. Kaikki alkoi mennä raiteiltaan niin monessa asiassa, jotka eivät olleet totuudellisia, ja silloin totuus katosi.

Sanoisi, että aivan kuin käärme olisi syntynyt tietämättömyyden seurauksena, jota sitten muut käärmeet alkoivat tukea sitä. Käärme toisensa jälkeen alkoi kasvaa esiin ja täyttää koko universumin epärehellisyydellä ja väärillä ideoilla uskoen niihin, josta sitten alkoi sotiminen ja toisten tappaminen. Mutta ne olivat kaikki käärmeitä. Kuinka paljon pitäisi uskoa heidän pötypuheisiinsa? Kuinka paljon pitäisi seurata heidän hölynpölyään? Kuinka kukaan voisi hyväksyä heidän hölynpölyään? Se on hyvin vaikeaa. Mutta se hyväksytään paremmin kuin totuus. Totuutta ei ole niin helppo hyväksyä kuin valhetta. Miksi?

Koska me seisomme valheen keskellä. Oma ymmärryksemme on valhetta, ja meidän pitää muuttaa ymmärryksemme totuudeksi, minkä ei pitäisi olla vaikeaa, koska olemme totuus. Me olemme totuus. Miksi on niin vaikeaa tulla totuudeksi, joka me jo olemme? Sen ei pitäisi olla sitä, mutta niin vain käy. Eli tämä tarkoittaa sitä, että jotakin on vialla jossakin sisällämme, mikä meidän pitää selvittää. Ja asia, joka on meillä vialla sisällämme, on se, että emme pysty kohtaamaan itseämme. Emme pysty kohtaamaan itseämme. Kohtaamme muut, mutta emme itseämme. Emme koskaan näe itseämme.

Meillä ei ole aavistustakaan omasta tilanteestamme. Siihen te tarvitsitte Äitiä näyttämään sen teille. Näin Äiti tuli tänne maan päälle kertomaan, mikä teidän ongelmanne on - sisällänne. Tämä asia on hyväksyttävä. Tätä periaatetta on harjoitettava. Ja tulette hämmästymään itseänne, kuinka paljon teillä on jo tietoa itsestänne ja kaikesta ympärillänne olevasta. Siinä ei ole mitään erityistä eikä epätavallista, vaan teidän täytyy vain hyväksyä itsenne. Ihmiset luulevat tulleensa sahaja-joogeiksi, mutta he eivät ole. He eivät ole sahaja-joogeja, mutta he yrittävät tulla sellaisiksi. Päinvastoin, heidän pitäisi tietää olevansa sahaja-joogeja, eikä heidän tarvitse tulla miksikään.

Silloin ei ole mitään ongelmaa. Mutta kun olette hyväksyneet asian niin, että Sahaja Yoga on eri asia, ja sahaja-joogit ovat eri asia, ja te olette eri asia, niin miten silloin voi tulla sahaja-joogiksi? Kysymys on tietämättömyydestä, joka on meissä, niin että käyttäydymme kuin muukalaiset toisiamme kohtaan. Se on täydellistä tietämättömyyttä. Meidän on tiedettävä, että olemme kaikki samaa, hyvin vahvasti. Emme tarvitse minkäänlaista tietämättömyyttä. Ja kun tämä tapahtuu, koko maailman ongelmat ratkeavat ilman mitään vaikeutta. Tämänpäiväinen tapaamisemme on aivan erityinen, koska teette pujan jollekin sellaiselle, joka ei koskaan ole käynyt läpi muodonmuutosta, mikä ei ole muuttunut ollenkaan, vaan on ollut aina sama, pysynyt samanlaisena, syntynyt samana ja on edelleen samanlainen. Mitä voin sanoa sellaisessa pujassa? Miksi kenenkään pitäisi sanoa mitään?

Ei mitään. Olkaa vain yhtä itsenne kanssa. Se on se piste, johon olemme päässeet - että meidän pitää olla yhtä itsemme kanssa eikä eksyä sanojen sekaan tai ympärillä olevaan tai muihin mielen liikkeisiin. Sillä tänä aikana mieli alkaa liikkua, ja kun se alkaa liikkua, se kadottaa kontrollin itseensä. Se on kuin käärme, niin kauan kuin se on omalla paikallaan, ei ole vaaraa, mutta heti, kun se alkaa liikkua, se joutuu vaaraan. Samalla tavalla meidän on tiedettävä, että mielemme on hyvin vaikea, eikä se saa mennä väärään suuntaan. Sen vuoksi meidän pitää tehdä puja Esiaikaiselle Äidille, koska meidän pitää pyrkiä toimimaan Esiaikaisen Äidin tavoin. Meidän on pidettävä itsemme Esiaikaisina. Meidän on työstettävä omaa Esiaikaista Itseämme emmekä saa muuttaa itseämme minkään syyn takia. Tämä on paras tapa, jos pystymme siihen.

Olen varma, että pystymme, se ei ole mikään iso ongelma. Ainoa asia on se, että tiedostamme vahvasti olevamme intialaisia, englantilaisia, eurooppalaisia ja muita. Mutta emme me ole. Olemme vain oma itsemme, ja siihen meidän pitää päästä - siihen Ykseyteen itsemme kanssa. Jumala siunatkoon teitä kaikkia!