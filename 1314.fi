14 maaliskuun 1983
Devi Puja
Sydney (Australia)
Devi Puja. Sydney (Australia), 14 March 1983.

Olette kaikki tähän mennessä oivaltaneet, että sisällä meissä asustaa rauha, kauneus ja loistokkuus.

Se on valtameren kokoinen. Emme voi etsiä sitä ulkopuolelta, meidän on käännyttävä sisälle päin, niin sanotusti meditatiiviseen tilaan, etsittävä sitä ja nautittava siitä. Jos olette janoisia, menette joelle tai meren rantaan sammuttamaan janoanne. Mutta merikään ei voi tarjota teille makeaa vettä. Miten siis mikään ulkopuolella oleva voisi antaa teille sellaista syvää, jota on sisällänne? Yritätte löytää sen ulkopuolelta, jossa sitä ei ole. Se on sisällämme, täysin sisällämme. Se on niin yksinkertaista, koska se on teidän omaanne, teidän ulottuvillanne, aivan lähellä. Kaikki mitä olette tähän asti tehneet löytääksenne ulkopuolelta ilon, niin kutsutun ilon, niin kutsutun onnen, niin kutsutun maallisen mahdin ja omistamisen ihanuuden, teidän täytyy nyt tehdä täyskäännös. Teidän täytyy suunnata itsenne sisäänpäin.

Ei ollut väärin suuntautua ulospäin, ei ollut oikein suuntautua ulospäin, ei tarvitse olla pahoillaan siitä, mitä olette ennen tehneet. Se ei ollut oikea tapa löytää todellista elämän iloa, todellista oman itsensä loistokkuutta. Se on toiminut niin monella ihmisellä, että he ovat astuneet sisään hienojakoiseen ymmärrykseen. Jotkut ovat ehkä vasta mentaalilla tasolla, sillä ei ole merkitystä. Jotkut ovat ehkä vasta fyysisellä tasolla, että voivat tuntea sen, sillä ei ole merkitystä. Olette kuitenkin oikealla tiellä, kuljette oikeaan suuntaan. Yrittäkää meditoida, meditoikaa enemmän, jotta saavuttaisitte sisäisen olemuksenne. Tämä sisäinen olemus on valtava autuuden meri, joka on olemassa meissä jokaisessa. Se on loistava valon tulva, josta virtaa meidän jokaisen sisäistä kauneutta. Jotta voisitte lähestyä sitä, teidän pitää mennä sisälle itseenne kieltämällä asiat, jotka ovat sitä vastaan, tätä lähestymistä vastaan.

Joskus vastatuuli voi olla hyvin voimakas, ja ette ymmärrä, että Jumalan loisto on sisällänne. Tehdessänne käännöksen muistakaa koko ajan, että suunnan täytyy olla sisäänpäin. Kun liikutte sisäänpäin, unohdatte ajatukset ulkoisista loistoistanne. Ihminen, joka on luonteeltaan kypsymätön, ajattelee, että jos hän hankkii paljon rahaa, silloin hän saavuttaa ilon, mutta näin ei ole. Hän on mitä onnettomin ihminen, jos hänet kohtaa. Hän on huolissaan kaikista elämän pikku asioista. Olette varmaan kuulleet, että hyvin rikkaat ihmiset ovat kleptomaaneja. He ovat kitsaita ja huolissaan jopa yhden neulan takia. Mikä tahansa kateissa oleva pikku juttu saa heidät hermostumaan. Heillä on niin paljon tottumuksia, että eivät osaa enää elää ilma niitä.

Rikkaudet ovat aina tuoneet kirouksia ihmisille. Ne, jotka etsivät vain rikkauksia, eivät osaa nauttia niistä. Sitten on 'parempia' ihmisiä, jotka uskovat muita hallitsemalla ja valtaa hankkimalla saavuttavansa korkean aseman elämässään - näin he olettavat, mutta ovat väärässä. Olette nähneet mitä heille tapahtuu, ihmiset eivät halua edes puhua heistä. On myös ihmisiä, jotka kiintyvät johonkin, yhteen ihmiseen tai perheeseensä, lapsiinsa, sukulaisiinsa, mikä on hyvin yleistä Intiassa. Sillä ei myöskään pääse Jumalan luo, sekin on niin rajallista, se pitää teidät kiinni heissä ja tuhlaa energianne täysin. Mutta jos pääsette täysin sisään omaan olemukseenne, silloin kaikelle tälle tulee oma merkityksensä; silloin kaikki saa merkityksensä. Tavallaan, jos ihminen omistaa jotakin, ja hän on sellainen henkilö, jolla tuleekin olla omaisuutta, hän ei kuitenkaan omista; hän on niin kiintymätön. Hän ei ole omistushaluinen, hän on niin kiintymätön kaikkeen. Mutta hän voi leikitellä asialla, koska on niin kiintymätön, hän voi saada aikaan suuren näytelmän siitä.

Hän voi leikitellä omaisuudellaan ja opettaa ihmisiä. Hän on hyvin kiintymätön ja antelias ja nauttii anteliaisuudestaan. Kaikki muuttuu erilaiseksi ja dynaamiseksi. Kaikki ihmisten luoma kaunis omaisuus esittäytyy edessänne, ja alatte nauttia kaikesta siitä ilman halua omistaa. Ymmärrättehän, mitä omistamisen myytti on. Sama koskee vallan käyttöä toisiin ihmisiin. Ne, jotka yrittävät ansaita rahaa Sahaja Yogalla, tai haluavat olla jotenkin etuoikeutettuja Sahaja Yogassa; se voi olla hyvin hienojakoista, se voi mennä hyvin pitkälle. Tällainen hienojakoisuus voi mennä niin pitkälle, että ihmiset yrittävät säästää rahaa Sahaja Yogan takia. Silloinkin huomio on rahassa. Rahan ansaitseminen tai sen säästäminen, Sahaja Yogalla ansaitseminen on kaikki järjetöntä, mutta jos esitätte sellaista, sanon: "Hyvä on, kokeilkaa jonkun aikaa.

Huomaatte, että Sahaja Yoga ei ole liiketoimintaa." Sahaja-joogit voivat tietysti tehdä työtä yhdessä, he voivat harjoittaa liiketoimintaa, mutta Sahaja Yoga ei ole liiketoimintaa Se on Jumalan toimintaa, jossa teidän tulee antaa kaikkenne, mutta ei pidä kiintyä mihinkään, ei pidä kiintyä. Sinänsä ei mistään tarvitse maksaa, mutta siihen täytyy mennä mukaan täydestä sydämestä. Jos ei ole mukana täydestä sydämestään, ei voi saavuttaa mitään. Sama koskee valtaa. Jotkut ihmiset ajattelevat voivansa jopa hallita sahaja-joogeja, tehdä heihin vaikutus, kontrolloida heitä, sellaiset ihmiset joutuvat kokonaan pois Sahaja Yogasta. Teidän pitää nauttia rakkauden voimasta, että ihmiset näkevät teidät suojelijoinaan, apunaan, tukenaan ja ystävänään ennemmin kuin sellaisena, joka hallitsee. Teidän pitää olla isällinen johtaja eikä demoninen tuhoava voima, jota kaikki aina pelkäävät. Sellaiset joutuvat lähtemään Sahaja Yogasta hyvin nopeasti. He paljastuvat.

En tunne minkäänlaista sympatiaa tällaisia ihmisiä kohtaan! Sellainen vetää teidät alas. Pitäkää itsenne erossa heistä, muussa tapauksessa, kun he sinkoutuvat ulos Sahaja Yogasta, saatatte mennä heidän mukanaan, joten olkaa varovaisia. Sellaisiakin ihmisiä, jotka tuhlaavat aikansa ajattelemalla vain omaa perhettään; tai sellaisia, jotka eivät koskaan ajattele perhettään, tulee myös Sahaja Yogaan. Tämä on hyvin salakavalaa maaperää, jolla voi hukata huomion henkeensä. He hemmottelevat piloille lapsensa, miehensä, vaimonsa. Kaikki huomio menee väärään suuntaan, ja siitä tulee heille hyvin tärkeä asia, että avioliittojen pitää onnistua, että lasten pitää olla sitä ja tätä. He eivät anna Jumalan hoitaa asioita. Heidän pitää antaa kaikki Jumalan hoidettavaksi. Olemme kaikki pyhimyksiä, on annettava kaikki asiat Jumalan hoidettavaksi.

Aluksi kaikki sanoivat Sahaja Yogassa: "Mieheni on sellainen, vaimoni on tällainen, veljeni sitä, lapseni tätä. Äiti, pidä huolta heistä." Hyvä, alussa sellainen ei haittaa. Kun kasvatte, teidän on päästävä irti tällaisesta. Kun meditoitte, se on henkilökohtainen matka kohti Jumalaa, ja kun pääsette perille, silloin teistä tulee kollektiivisia. Ennen sitä on kysymyksessä täysin henkilökohtainen matka sisäänpäin, täysin henkilökohtainen matka. Teidän pitäisi pystyä näkemään, että tällä matkalla kukaan ei ole sukulaisenne, ei veljenne eikä ystävänne, vaan olette täysin yksin, täysin yksin. Teidän on mentävä yksin itsenne sisälle. Älkää vihatko ketään, älkää kantako vastuuta, vaan olkaa meditatiivisessa tilassa yksin. Siellä ei ole ketään muuta, olette yksin, ja kun pääsette siihen valtamereen, silloin koko maailmasta tulee perheenne.

Koko maailma ilmenee teille omananne. Kaikista lapsista tulee teidän omia lapsianne, ja kohtelette kaikkia ihmisiä tasavertaisesti. Tämä laajeneminen tapahtuu, kun menette sisään omaan Henkeenne ja näette kaiken Hengen silmien kautta. Sisällänne on suuri tyyneys, suuri rauha ja suuri autuus. Teidän pitää olla valmiita tälle matkalle. Tämä matka tapahtuu yksin meditaatiossa, ja mitä enemmän löydätte meditaatiostanne, sitä enemmän haluatte jakaa sitä muillekin. Näin pitää tapahtua, sillä jos tätä ei tapahdu teissä, silloin se ei ole toiminut. Se ei ole puhdasta, jotain on vääristynyt. Mitä tahansa löydättekin omassa tavoittelussanne, haluatte iloita siitä yhdessä muiden kanssa, haluatte antaa sitä muillekin. Tämä on merkki henkilöstä, joka on oikeasti meditoinut.

Sellainen, joka meditoi, mutta ei pysty jakamaan muille sitä, mitä on löytänyt, huijaa itseään ja myös muita. Sillä iloa, jota saatte meditaatiossanne, pitää jakaa, pitää antaa, pitää näyttää. Sen pitäisi virrata olemuksessanne kuin valo, joka säteilee jokaisessa sytytetyssä lampussa. Meidän ei tarvitse vakuuttaa sanomalla, että tämä valo valaisee. Samalla tavalla pyhimyksen ei tarvitse todistaa olevansa pyhimys. Syvyys, jonka saatte sisällenne, leviää kaikkialle, se on sellainen toiminta ja vaikutus. Mitä syvempiä teistä tulee, sitä suuremmaksi säteily kasvaa. Yksinkertainen, tavallinen, kouluja käymätön henkilö voi olla sellainen. Tiedättekö, meillä on Bombayssa eräs mies nimeltä Vardic, vanha herra, erittäin syvä, ja hän säteilee. Ihmiset luottavat häneen, hän säteilee rakkautta; se on niin meditatiivista.

Teidän ei tarvitse käyttää liian paljon aikaa meditaatioon, mutta kaikki se aika, jonka käytätte, kaikki se, mitä saatte, sen täytyy näkyä ulospäin; kuinka te säteilette ja annatte sitä muille. Tällaisia pyhimyksiä teidän pitää olla. Jos teistä ei tule syvempiä, emme pysty pelastamaan muita sahaja-joogeja emmekä niitä, jotka eivät ole sahaja-joogeja. Teidän täytyy nousta yhä korkeammalle, jotta saisitte nostettua verhon ylös. Ne, jotka yrittävät nousta korkeammalle, nostavat ylös kaikkea ja vetävät ylös kaikkia muita, jotka nousevat yhdessä heidän kanssaan. Yrittäkää pitää päämääränne selkeinä. Teidän pitää ymmärtää, mikä on elämänne päämäärä sahaja-joogeina. Olette nyt muuttuneita ihmisiä. Ette ole enää ihmisiä, joiden pitää ajatella asemaansa, huolehtia siitä ja muista maallisista asioista, omasta toimeentulosta. Ette ole enää ihmisiä, joiden pitää kantaa liiaksi huolta terveydestään ja muista asioista henkilökohtaisessa elämässään.

Teidän ei myöskään tarvitse huolehtia niin paljon työpaikoistanne, se ei ole tärkeää. Ja kaiken lopuksi teidän ei tarvitse kantaa huolta perheestä, lapsista, miehestä, vaimosta eikä etsiä itselle omaa soppea, johon piiloutua. Sillä ainoa paikka, jonne voitte todella piiloutua, on Jumalan rakkaus, jossa todella saatte suuren rauhoittavan, autuudentäyteisen tunteen Hänen täydellisestä suojeluksestaan. Sydney on kehittynyt oikein hyvin aikaisemmin, ja se kehittyy edelleen, mutta vauhti ei ole sitä, mitä sen pitäisi. Meidän pitää siis miettiä uusia keinoja, miten voisimme levittää Sahaja Yogaa. Mutta ensin teidän pitää omaksua asemanne sellaisina kuin olette. Teidän täytyy omaksua se, että olette kaikki pyhimyksiä, että teidän täytyy tehdä suurta työtä - ei egonne vahvistamiseksi, vaan työn esiin tuomiseksi. Jokaisen teistä on tehtävä oma päätöksensä. Olen varma, että se tulee onnistumaan, ja tällä kertaa vierailuni tulee auttamaan teitä paljon, kun ymmärrätte, mikä on paras tapa levittää tätä valoa kaikkialle. Jumala siunatkoon teitä.