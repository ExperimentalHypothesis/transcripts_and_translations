"Discorso su come acquisire autorevolezza". L'Aia (Olanda), 17 Settembre 1986.

Per acquisire autorevolezza dobbiamo prestare attenzione a quanto controllo abbiamo su noi stessi, è molto importante. Alcune persone, per esempio, cercano di avere influenza su altri senza possedere una immagine adeguata, e cadono nel ridicolo. Nessuno verrà influenzato da una persona così, essa stessa è priva di una adeguata immagine. Prima di interessarsi di quel che è fuori di noi bisogna quindi lavorare sulla nostra interiorità.

Ad esempio, una persona che arriva sempre tardi in ufficio, che rimanda sempre le cose, che non ha senso del tempo, non verrà mai rispettata. Perciò, quando dite agli altri che dovrebbero essere puntuali, dovreste essere voi i primi ad arrivare in tempo. Dovreste sempre rispettare l'orario, in modo assoluto. Dovreste essere famosi per come rispettate l'orario. Per esempio, quando dovete essere in ufficio alle 10 in punto, dovreste organizzavi in modo da essere lì 5 minuti prima, aspettare fuori ed entrare nell'ufficio all'ora in cui dovete essere lì. Questa puntualità è molto importante. Aiuta le altre persone, e loro proveranno rispetto per voi. Penseranno: "Questo signore è così preciso, mentre io sono proprio in ritardo". Anche quando dite ad una persona che la tal cosa sarà pronta per una determinata scadenza, dovreste essere perfettamente puntuali. E' molto importante che manteniate questa puntualità.

Invece ho osservato che specialmente in Occidente le persone si alzano molto tardi, sono molto pigre, camminano mollemente, e tutto il loro atteggiamento dimostra che non provano alcun interesse per il mondo. Sono solo state catapultate in esso, ed in un modo o nell'altro si sforzano di fare qualcosa. Una persona di questo genere non potrà mai avere influenza su nessuno, poiché gli altri notano la sua immagine, si accorgono che sta trascinando la sua vita così come viene, ed allora perché fare la stessa fine? Qualunque cosa stia facendo, una persona del genere non potrà trasmetterci nulla. Questo quindi è un altro motivo per cui non potrete avere la benché minima autorevolezza sugli altri, se voi stessi siete delle persone pigre. Una persona che vuole avere influenza su altri dovrà perciò essere mattiniera, avere corrette abitudini per quanto riguarda il dormire, alzarsi di buon mattino ed essere ben rasata, lavata e così via; e dovrebbe essere una persona, come si dice, elegante.

Molti credono che tentando di essere tipi alla moda, portando abiti alla moda o cose simili, potranno fare impressione sugli altri. Non è vero, poiché si penserà che non possedete convinzioni di alcun genere. Vedete, dovete costruire un'immagine di voi stessi dalle caratteristiche precise, una sorta di personaggio che si può incontrare in una commedia. Un personaggio. Una persona che parla in un dato modo, discute in un dato modo, e gli altri dovrebbero esser messi nella condizione di individuare con certezza che quello è il vostro stile, è proprio il vostro modo di essere, e che non fate compromessi.

E' molto importante che dialogando con la gente abbiate un corretto modo di parlare, di comunicare, uno stile appropriato. Sappiatevi controllare, non muovetevi in modo languido, gettando le gambe qua e là, ma camminate dritti, e state seduti ben dritti. E prima di ogni altra cosa lasciate che la gente veda che avete fiducia in voi stessi. Se non l'avete, qualsiasi atteggiamento che dimostri una mancanza di fiducia in voi stessi, vi impedirà di avere autorevolezza.
La fiducia in voi stessi deve trasparire da ogni atteggiamento, dal parlare, dal camminare, dal modo di star seduti e di comunicare, dovreste sentire che avete fiducia in voi. Ma questa fiducia arriva ad una persona quando sente di essere completamente sicura.

Ed in Sahaja Yoga voi lo sapete, quando il vostro centro cuore è insicuro, dite a voi stessi: "Madre è con me, Madre mi aiuta ed io sono con Madre. Non ho nulla di cui preoccuparmi". Allora il vostro cuore centro sarà a posto. Naturalmente non potete spiegare agli altri una cosa del genere, eppure se possedete personalità potrete farli immergere in questa realtà molto semplicemente. Ma se non avete fiducia in voi stessi non potrete farlo. Per prima cosa, quindi, deve essere stabilita la fiducia dentro voi stessi. Per i Sahaja Yogi è molto semplice dire: "Io sono lo Spirito, ed io sono il bambino. Io sono colui che è stato scelto dall'Adi Shakti in persona". Dovrebbe perciò esserci una enorme quantità di fiducia in voi.

Quando siete con altre persone, come mangiate? Alcune persone tengono continuamente la bocca aperta e mangiano emettendo una specie di rumore: queste cose vengono notate dagli altri. Il modo in cui mangiate, in cui parlate...Normalmente non dovreste tenere la bocca aperta, non potrete mai avere influenza sugli altri così. Tenete la bocca ... neanche serrata, ma in modo normale, chiusa, di modo che gli altri non pensino che li state guardando imbambolati, come avviene senz'altro se tenete continuamente la bocca aperta. E non dovrebbero neanche pensare che siete aggressivi od arrabbiati. Dovreste avere una faccia normale, che non sia né aggressiva né sottomessa. Supponete di tenere sempre la bocca spalancata, gli altri penseranno: "Oh, è un idiota", e se serrate le labbra penseranno che siete di natura aggressiva. Bisogna dunque fare attenzione a come ci sediamo di fronte agli altri e a come parliamo. E per avere influenza su di loro, come vi ho detto, dovete innanzi tutto rispettare la vostra personalità e poi rispettare la personalità degli altri nel vostro comportamento.

Se si presenta qualche persona nuova, ad esempio, dovreste parlargli con molta gentilezza, nella consapevolezza che vi è un altro Dio che sta per entrare. "Se lo Spirito è in me, lo Spirito è anche dentro di lui". Dovete quindi curarvi che sia comodamente seduto, che sia a suo agio e chiedetegli se desidera del tè. Mettetelo a suo agio, fategli sentire che non siete assolutamente disturbati né irritati per la sua venuta, ma che siete molto felici di incontrarlo, e dovreste comunicargli calma con la vostra gentilezza. A volte, anche a causa della timidezza, uno potrebbe sentirsi nervoso nei confronti di un'altra persona. Quel nervosismo è un segno di insicurezza. Non si dovrebbe essere nervosi quando si parla a qualcuno. Ci si dovrebbe comportare in modo che l'altra persona si senta completamente rassicurata e possa pensare: "Questo signore è una persona davvero gradevole".

Un altro modo di far presa sugli altri è consentire loro di parlare. Ascoltateli come si deve, senza intervenire. Ascoltateli, e una volta che abbiano detto qualcosa, rispondete: "Questo è vero, senza dubbio, sono d'accordo con lei..., ma ... ed allora potete cominciare voi. In questo modo non vi limitate a stordirli con i vostri "No! Niente affatto!", ma al contrario ascoltate ciò che loro dicono. Potete prendere Me come esempio, sovente io faccio così. Se qualcuno afferma qualcosa ... "Oh," questo è vero, ma vedi il fatto à che..." ed in questo modo non se ne avrà a male. Pensano che voi abbiate compreso anche l'altro lato della questione, che siete equilibrati e che non vi limitate solo ad inculcare le vostre idee negli altri. In un certo senso lo fate, ma in un modo tale che nessuno ha l'impressione che stiate facendo una cosa del genere.

Inoltre, per quanto possibile, non date ordini alle persone che sono con voi. Questo le ferisce. Ad esempio, se io vi dico: "Spegnete le luci", va bene, dopo tutto siete i miei bambini, si tratta di una relazione differente. Ma quando vi trovate con altre persone... supponiamo che ci sia qualcuno seduto lì, se volete accendere le luci vi alzerete lentamente, mentre parlate ed andrete ad accendere la luce. Chiedetegli: "Le dispiace se accendo la luce?" Qualsiasi aggressione sul piano comportamentale rimane impressa come la cosa più importante.

In Sahaja Yoga ci si comporta esattamente all'opposto. In Sahaja Yoga prima c'è l'esperienza della Kundalini e poi si dice fai questo, fai quello. E' proprio l'opposto. Dovete ricostruirli a partire dalle fondamenta, se volete avere influenza su di loro dall'esterno. Per ricostruirli partendo dalle fondamenta per prima cosa dovete infondere in loro una sorta di fiducia in voi. Dovrebbero confidare in voi, sapere che qualsiasi cosa diciate è la verità, che non state raccontando qualcosa di falso od in cui non credete. Il modo in cui parlate ha grande importanza per far capire loro: "Quest'uomo sta dicendo la verità". Tutto nasce dal modo in cui vi comportate.

Ora il vestire. Direi che il modo di vestire è molto importante per presentare agli altri un'immagine autorevole di voi. Supponiamo che abbiate un incontro ufficiale con qualcuno, o che, ad esempio, desideriate avere influenza su di lui nel campo degli affari. La cosa migliore sarà indossare un abito da uomo d'affari, e non avere una tenuta disadorna o casual. Bisognerà indossare un vestito che sia da uomo d'affari, come ad esempio un completo blu scuro a righine, un elegante completo a tre pezzi, scarpe pulite ed eleganti; ed avere i capelli bene in ordine, magari anche con un poco di olio. Sembrare insomma un elegante uomo d'affari.

Se però cercate di seguire le mode, allora dovrete cambiare ogni giorno. Oggi i capelli dovranno essere in un modo, domani nel modo opposto. Tenete i vostri capelli come farebbe un ufficiale, cioè, pettinateli correttamente. Nei tempi passati, se osservate, persino gli eroi del cinema mettevano dell'olio sui capelli. Voglio dire, non deve per forza trattarsi di olio, però dovrebbero essere ben ordinati. Vi sono moltissimi prodotti disponibili nei negozi che possono aiutarvi a tenere i capelli a posto, senza renderli oleosi. Si dovrebbe avere dei capelli ben pettinati, e questo mostrerà che avete avuto cura del vostro aspetto, della vostra pettinatura. Ed in questo modo potrete dare un'immagine di voi stessi perfettamente adeguata ad un particolare tipo di lavoro.

Ora, se, per esempio, un cuoco si presentasse in tenuta da bagno, cosa penserete? E' orribile! Un cuoco deve vestirsi da cuoco. Allo stesso modo un uomo d'affari deve vestirsi da uomo d'affari. Non potete andare in giro in jeans nel vostro ufficio, perché se lo fate voi lo faranno tutti. Simili cose creano un'atmosfera di negligenza. La mancanza di precisione può andar bene al di fuori dell'ufficio, al di fuori del lavoro, ma non quando siete al lavoro. Consideriamo ad esempio una stanza da disegno. Una stanza da disegno è una stanza da disegno, non è una stanza da letto. Non si devono confondere. Una volta che iniziate a confondere non ci sarà più fine. Si può arrivare a qualsiasi limite. Ho visto persone andare in ufficio indossando abiti che erano veramente tenute da bagno. Insomma, queste cose devono essere ristabilite, e si potrà farlo molto facilmente se dite alle persone che non saranno in grado di avere influenza sugli altri fintanto che non osservino un certo protocollo ed un giusto comportamento.

Ancora un altro punto: dovete essere sinceri. Non raccontate bugie. Se dovete dire qualcosa ditela con schiettezza. .Ma non c'è neanche bisogno di raccontare ogni cosa; il che non significa dire bugie. Qualunque cosa dobbiate dire, ditela quanto basta, questo è tutto. Ma non dovreste affermare una cosa oggi, un'altra domani ed un'altra ancora dopodomani. Questo crea dubbi molto grandi nella mente di un essere umano. Inconsciamente penserà: "Oh, è un imbroglione, e sta cercando di evitare questo argomento".

Supponiamo ora che io stia parlando con voi e che poi mi metta a guardare l'orologio. Sarebbe offensivo. Supponiamo che stiate parlando di qualcosa in particolare ed improvvisamente io cambi argomento. Sarebbe anche questo offensivo, perché chiunque è abbastanza intelligente da capire che in realtà state cercando di eludere l'argomento. In effetti dovreste cercare di portare il discorso fino ad un certo punto, e poi, se la questione è ridicola, arrivare a renderlo palese. Come è successo ieri, quando ho risposto: "Sa, io non ho mai scritto nulla a proposito di un serpente. Se qualcun altro l'ha fatto, perché dovrei spiegarlo io? Personalmente non la chiamo mai "energia del serpente", perché questo confonde le persone. Ma se qualcuno l'ha chiamata "energia del serpente" non importa, che ci possiamo fare?" In questo modo date una conclusione scherzosa alla questione, e lo stesso interlocutore rimarrà tranquillo.

Ma non dovreste cambiare improvvisamente argomento, ciò significa che volete eludere il problema, che non sapete come affrontarlo. Questo è quel che alcuni certe volte fanno, dicono: "Va bene, ma adesso parliamo di questo". Voi non potete fare così. Una diversione del genere può creare un grande problema. Ed un'altra cosa: mentre parlate con gli altri non parlate di voi stessi. "Io sono questo e io sono quello". Nessuno lo gradisce. E' stupido parlare di se stessi. "Io possiedo questa cosa. Io sono questa cosa". Nulla di tutto ciò. Chiedete invece durante tutta la conversazione: "Che cosa fa? Qual'è la sua professione? Come si sente?" e così via. ogni sorta di domanda che riguardi l'altra persona.
Poi potete parlare della vostra organizzazione quale che sia.

Non dovreste usare il termine "Io", ma adoperate sempre "Noi". E' un'abitudine che non abbiamo. "Noi", fate sempre riferimento all'organizzazione e mai a voi stessi. "Io non farei una cosa simile ... io proprio la odio ... io credo in questo ...". E' del tutto assurdo. "Noi facciamo questo. Noi crediamo in questo. Noi pensiamo in questo modo, e qual'è la sua opinione? Noi abbiamo questo genere di cose", o qualsiasi altra cosa voi vogliate dir loro riguardo la vostra organizzazione, quel che fate o altro. Dovete dir loro: "Vede, questo è quanto è disponibile. E' qui, ed abbiamo visto quanto bene ha fatto, e funziona in questo modo. Abbiamo resoconti molto accurati a riguardo. Li può guardare, li abbiamo qui, può vedere di cosa si tratta e, se lo desidera, può provare a verificare da solo".

La quantità di assistenza da voi fornita viene molto apprezzata dall'altra persona. Non si tratta solo di ego, è piuttosto qualcosa che fa sentire l'altro davvero a proprio agio. La gente ad esempio ama molto viaggiare con l'Air India. Molte persone dicono di volare volentieri con l'Air India. Cercate di capire come mai. In questo periodo vi sono anche delle difficoltà, poiché devono fare perquisizioni molto accurate, anche per via delle bombe e cose del genere.

Pensavo perciò che avrebbero avuto dei problemi. Hanno anche alzato i prezzi e causa di spese extra per i controlli sui passeggeri. Ma la ragione per cui l'Air India piace alla gente è questa: le signorine che vi lavorano sono estremamente compite. Si prendono cura dei passeggeri molto bene. Non sono affatto volgari, quando servono le persone hanno la massima cura, vi è profusione di cibo, potete mangiare tanto quanto volete, moltissimo cibo, vi danno da mangiare 5, 6 volte, quante volte volete. E voi siete davvero felici di avere così tante cose.

Spingete il bottone e loro immediatamente sono lì, disponibili per voi. Ciò che voglio dire è che, quando dovete trattare con altre persone, voi state interpretando l'altra parte. Non dovete essere serviti, ma dovete servire. Quando capite che dovete servire gli altri la vostra attitudine cambia. Dovete essere al servizio degli altri. Soltanto attraverso la vostra disponibilità essi potranno farcela. Vi dirò come fare.

Specialmente per gli Inglesi si tratta di un grande problema. Per questo motivo stanno perdendo così tanto terreno. Sono estremamente arroganti. Se chiedete ad un inglese: "Potrei vedere i suoi prodotti?" "Che vuole?" "Potrei vedere i suoi prodotti?" "Bene, al momento non siamo in grado dl darle nulla, ma se ci lascia il suo indirizzo glielo spediremo". E basta. Senza la minima cura.

Dovreste essere sempre adeguatamente equipaggiati per poter dare assistenza. Nel senso che, supponendo che un'organizzazione abbia determinati prodotti, dovreste conoscere ogni loro dettaglio. Dovrebbero esserci degli opuscoli, sempre disponibili, ogni volta che ne avete bisogno. I prodotti dovrebbero avere il prezzo correttamente in vista, essere esposti in modo ordinato. E se qualcuno entra e vi rendete conto che si tratta di una persona di una certa importanza, con la quale si può entrare in affari: "Ecco prego, lo prenda. Può verificare da solo". Spiegategli di cosa si tratta. "Funziona in questo modo, e possiamo concederle questo tipo di vantaggi. Possiamo arrivare a questo". Tutto ciò lascia una buona impressione. Un negozio non attira tanto per i suoi prodotti, quanto per il modo in cui viene gestito.

E' molto importante il modo in cui viene gestito. Si devono avere degli opuscoli appropriati, realizzati da persone capaci, oppure sarete voi stessi a curarvi che siano realizzati nel modo giusto. Non importa se si spende del denaro per questo. Qualsiasi sarà la spesa, funzionerà da sostegno per il capitale che avete investito nel prodotto. E' una parte integrante di esso. Se pensate che sia sufficiente appoggiare semplicemente un prodotto da qualche parte, non riuscirete a venderlo. Simili cose, in quest'epoca moderna, sono parte integrante della realizzazione e della vendita di qualsiasi prodotto. Sono parte del prodotto.

Per influenzare le persone non dovete fare tanta pubblicità, quanto trattare con loro nel modo corretto. Vi dirò una cosa: ogni qual volta ho comprato qualcosa in un dato posto mi sono ricordata delle persone da cui avevo già effettuato un acquisto, e dell'esperienza che ne avevo avuto. Mi è sempre restato il desiderio di tornare dalle persone che erano state gentili con me, che non avevano alzato la voce e si erano comportate in modo corretto, che avevano avuto un comportamento gentile e non avevano cercato di prendermi in giro, ma anzi mi davano tutte le informazioni, e via dicendo. Tutto questo è molto gradito.

Una volta, ad esempio, mi recai dai Lioyds, una compagnia dove volevo depositare del denaro. E' una cosa davvero importante mettere del denaro in una banca. Dovrebbero capirlo, si tratta di clienti. Ora, loro avevano messo lì una ragazzetta. Dopo tutto coloro che sono adibiti alle relazioni con gli altri dovrebbero possedere una certa personalità. E invece lì c'era una scialba ragazzetta. Non appena entrai mi chiese: "Lei chi è?", Le dissi: "Sono questo e questo". "Oh no, non la possiamo aiutare. Dovrebbe avere questo e, la prego ... non è possibile". Così, con deferenza dissi: "Va bene" e diedi il nome dell'alto commissario dell'India, eccetera eccetera. Voglio dire: avrebbe dovuto capirlo, ed allora non avrebbe parlato in quel modo.

Se solo si fosse resa conto che ero con un autista, che ero lì con una macchina guidata da un autista ... Che avevo una Mercedes, indossavo un sari molto costoso, avevo un'aria molto rispettabile ... avrebbe dovuto capire che con me doveva comportarsi in maniera diversa che con un normale lavoratore, che lì vi era un grosso cliente. Poi lei disse: "Vorrei avere un documento di identità, e poi si deve fare questo, e poi no, no, no, no, no!".

Fui così stufa di tutti loro che andai in un'altra banca, la Nat-West. Avevo un conto in un'altra banca, ma desideravo aprirne uno vicino casa. Sebbene quest'altra banca fosse lontana, sebbene si trovasse in un posto non bellissimo, quando entrai l'impiegata si avvide immediatamente che ero una donna intelligente, che ero un buon cliente. Notò che indossavo diamanti e via discorrendo. Si può vedere, dalla mia personalità, che c'è un buon cliente in arrivo. Subito disse: "La prego, si accomodi nella sala dei Vip". Io non dissi assolutamente nulla. Lei mi fece entrare, mi parlò molto gentilmente, mi fece delle domande e poi mi disse: "Può attendere un minuto?" Entrò ed incaricò qualcuno di telefonare per verificare una cosa che mi riguardava e simili.

Capite, ciò non deve essere fatto in presenza della persona, ma voi potete verificare segretamente le sue affermazioni, in modo che non si risenta. "Potrebbe esserci qualcosa che non va in quest'uomo. E' onesto oppure no?". Ma lui non dovrebbe capire che state indagando. Non dovreste assolutamente mostrare che sospettate qualcosa di lui.
Questo tipo di discrezione aiuta molto, in quanto vi permette di non diventare arroganti. Non siate sgarbati, non agite in modo brusco. Non potrete piacere a nessuno comportandovi così, oppure umiliando, o mettendo in dubbio l'altra persona. Ci sono tre cose cui dovete badare: far si che la persona con cui avete a che fare si trovi in una situazione rassicurante, raccontarle ogni cosa ed ascoltare ciò che ha da dire, avendo fiducia in lei. Ed allora l'altra persona vi ricercherà.

Insomma, se all'interno di una organizzazione dovete dirigere un qualsiasi reparto, siate saggi. E poi fate ciò che dite. Se lo vi dicessi: "Non dovete prendere denaro", e poi cercassi di impadronirmi dei vostri soldi, che fareste allora? Non avreste più alcuna fiducia in me, non è vero?
Voglio dire che, in effetti, quando mi date dei soldi per il Puja li conservo in un pacchetto, e li utilizzo per comprare argento e simili cose per voi. Non sarei tenuta a farlo, è proprio fuori discussione. Avete offerto quei soldi in un Puja, e si suppone che siano miei. Così ho detto: "D'accordo, per rispettare il protocollo usate questi oggetti d'argento che si, sono di mia proprietà, ma li userete voi". Voglio dire, è solo un gioco, ma tutti sanno che Madre è di una chiarezza adamantina, così trasparente. Dovete essere di questa chiarezza, gli altri devono capire che non stanno facendo dei trucchi, che non state cercando, di nascosto, di metterli nel sacco.

Alcuni lo fanno. Cercano di ordire qualche trama alle spalle degli altri. Persone del genere non sono mai benvolute. Nessuno le rispetta. Ma, nel trattare con una persona così non dovreste affrontarla direttamente. Se qualcuno non è a posto dovreste, in un modo gentile, fargli presente qual'è il problema. "Ci troviamo di fronte a questo problema. Adesso, dimmi quale può essere la soluzione". Ed allora la persona non se ne avrà a male. Se le parlate in un modo diretto non lo gradirà. A voi non piacerebbe che vi parlassi così direttamente, ed io vi dico tutto, ma in un modo gentile, congeniale, che può essere facilmente compreso ed assimilato. Questo è molto importante: dovete avere uno stile che gli altri possano capire, ed un corretto comportamento.

In realtà, senza esercitare alcuna influenza, voi influenzate gli altri. L'arte sta nel nascondere l'arte. Non dovreste mostrare alcuna intenzione al riguardo. Quando dialogate con qualcuno, inoltre, persino se non capite di cosa stia parlando, dovreste mostrare che lo comprendete e lo seguite. Potrebbe anche trattarsi di qualcosa di assurdo.
Se avete a che fare con tre persone, od anche cinque, o dieci dovreste cercare sempre di creare una buona armonia tra di loro. Per esempio, se desiderassi farvi prendere moglie, vi parlerò di lei, di come è, in un modo che non ferirà né voi né lei, ma vi preparerà. Perché altrimenti, in seguito, potreste sentire qualcuno dire una cosa su vostra moglie che Madre non vi ha mai detto. Così invece, sarete in grado di rispondere, in modo molto gentile: "Si, lei soffre un po' di questo, ma va bene. Può essere dolcissima, può farcela molto bene". E dipenderà da voi, da come voi agite. In questo modo sarete stati informati, avrete conosciuto l'altra persona e vi sentirete responsabili nei suoi riguardi: "Ora la responsabilità è mia".

Far sentire le persone responsabili, quindi, è un altro aspetto molto importante dell'amministrare. Se vi mettete a fare tutto da soli gli altri non potranno mai condividere il vostro lavoro. Non faranno mai nulla. Il miglior modo di renderli responsabili è: dare loro dei premi. Dovete ricompensarli se hanno fatto un buon lavoro: "Oh, hai fatto davvero un bel lavoro". Non fatelo però in un modo così diretto, ma in maniera molto indiretta, e gratificateli non solo attraverso il lavoro, ma anche usando parole gentili. Potete farlo con piccoli pensieri gentili.

Vi porterò l'esempio di Rajesh. Rajesh è molto dolce e non ha bisogno di nulla. Voglio dire, è un uomo così ricco; cosa potremmo dargli? Una volta mi accompagnò in una località, ed aveva un coltello svizzero che diede al guidatore per tagliare della frutta, o qualcos'altro, e poi il coltello scomparve. Rajesh si arrabbiò molto, capite, non poteva sopportare che quell'individuo lo stesse ingannando. Lo portò alla stazione di polizia e così via, ma non riuscì a ritrovare il coltello. Il guidatore era riuscito, in qualche modo, a farla franca. Eravamo su un taxi, e Rajesh era davvero infuriato con quell'autista. Io lo notai, e gli dissi: "Non importa ..."

Quando andai in India, la volta seguente, portai un coltello molto bello per Rajesh. Vedendolo si intenerì moltissimo e disse: "Madre, come ha potuto ricordarsi?" Risposi: "Eri così sconvolto in quella occasione!". Ed egli disse: "Non a causa del coltello, ma per via di come quell'individuo mi aveva giocato". Piccole, piccole cose, quindi, se osservate con cura una persona. E' davvero dolce.

Vi parlerò, per esempio, di Gregoire. Una volta andammo in un negozio, a cercare dei sari per me. Ne avevo comprati alcuni e pensai: "Adesso ne ho presi davvero abbastanza". Un sari mi piaceva moltissimo, ma non lo comprai. Pensai che fosse troppo costoso e che non avrei dovuto spendere tutto quel denaro, che non sarebbe stato giusto; insomma decisi di lasciarlo. Il giorno seguente Gregoire mi diede quel sari in regalo. Ho custodito quel sari veramente con amore. Me ne ricordo. Vedete, qualsiasi eventualità può essere tramutata in qualcosa di molto valido, come un Puja, si potrebbe dire, come qualcosa di veramente molto valido, e questa è stata proprio così.

Tutte queste cose, quindi, creano una differenza in una compagnia nella quale lavorate. Piccole cose come queste. Inoltre, gli altri dovrebbero sentire che possedete un senso di responsabilità nei loro confronti, all'interno dell'organizzazione. E' molto importante.
Una volta nell'ufficio di mio marito un collaboratore si unì ad un'altra compagnia. Era stato avvertito di non andare lì, ma lo fece poiché veniva pagato di più. Quando vi andò si accorse che era veramente qualcosa di orribile. Non c'era assolutamente nulla di buono, eccetto il denaro. Era molto infelice e desiderava ritornare alla vecchia compagnia; si ripresentò. Mio marito era molto infastidito: "Ti avevo detto di non andare lì. Perché sei voluto andare? Che bisogno c'era di fare una cosa del genere? Ora non posso farti tornare".

Così quel tale venne da me. Non so bene cosa pensasse, ma venne da me. Mi disse ciò che era accaduto, e che desiderava tornare alla compagnia di navigazione, e disse: "Ho commesso un errore. Ho fatto davvero un grave errore e Mr. Shrivastava è molto arrabbiato con me. Non vuole riprendermi a lavorare". Così, quando Mr. Shrivastava arrivò a casa gli dissi che quel signore era venuto a trovarmi. "Oh. così è venuto a parlare con te?! Come se tu fossi il mio capo!", e si irritò molto. Allora dissi: "Vuole unirsi alla tua compagnia. Credo che dovresti prenderlo in considerazione". E lui: "Perché è venuto da te?" Risposi: "Credo abbia pensato che, forse, io sono più clemente di te". Questo rimise le cose a posto. Infatti disse: "Che vuoi dire? Anche io so essere magnanimo". E io: "Perdonalo, allora!"

Questi sono stratagemmi, vedete, che io possiedo in modo naturale. Ma anche voi potete farli vostri. Non è difficile poter avere influenza sugli altri. Cose veramente molto piccole creano una differenza. Se qualcuno si ammala, prendetevene cura, cercate di sapere se i bambini, o le mogli delle persone che vi stanno attorno non stanno bene. Dovreste essere interessati, e partecipare attivamente. Dovreste considerare un'organizzazione come una famiglia, assolutamente come una famiglia. "Che problema ha sua moglie? Sta bene? Ha bisogno di un aiuto, di questo, di quello?" Inviate dei fiori a volte, se il marito è malato o se la moglie è malata, o chiedete premurosamente informazioni sui bambini. Tutte queste cose vogliono dire molto.

Normalmente quello che le persone fanno è, al massimo, mandare una cartolina a Natale o qualcosa del genere. Ma nella vostra compagnia potreste organizzare un adeguato sistema di cartoline d'augurio; le dovreste firmare di persona, ed inserire da qualche parte una riga che dica: "Spero che sua moglie e i suoi bambini godano di perfetta salute". Se conoscete la moglie: "Per favore, le invii i miei più cordiali saluti". Non c'è alcun bisogno di farli bere come spugne, è molto di più far sentire loro che sono amati e benvoluti nella compagnia, che sono molto importanti. questo è il genere di cose che va fatto.

Ed anche una decisione come quella di cambiare la posizione di una persona ... Ora, per esempio, desideravo che Christine fosse la leader in America e che Gregoire stesse lì senza interferire con Christine. Dissi: "Vedi, Gregoire ... lei è lì e sa regolarsi con le persone nel modo migliore, le conosce e loro l'amano e la rispettano. Tu sei una persona nuova che improvvisamente giunge lì e sarai suo marito. Così, vista la situazione, tu diventerai uno dei leader mondiali, e non avrai nulla a che vedere con il gruppo locale". Ed egli comprese. Ma se avessi detto: "Tu ora non aprirai bocca lì, te ne starai tranquillo in disparte" ... voglio dire, non avrebbe funzionato. E lui è ben consapevole della sua posizione, è uno dei leader mondiali, come lo è Warren. Alcuni di voi sono cresciuti fino a quel livello. Potranno andare in qualsiasi parte del mondo e fare quello che vorranno. Direi che Rajesh è un altro che sta crescendo fino a quel punto.

Fintanto che non abbiate preso le dovute misure, non dovreste licenziare una persona in modo improvviso. Dovreste cercare di assicurarvi che questa persona, che di colpo viene licenziata, sia tranquilla. Ma dovreste anche capire se veramente desiderate licenziare qualcuno o no. Se siete incerti è meglio lasciare in sospeso. Il tempo è il miglior rimedio in casi del genere. Lasciate passare un po' di tempo. Date a quella persona dei piccoli suggerimenti: "La gente si lamenta. Cosa dobbiamo fare? Vorrei che tu mi aiutassi". Di modo che possa anche pensare che gli date tempo sufficiente per migliorare. Se infatti non gli offrite alcuna possibilità, e gli dite semplicemente: "Ora vattene", egli diventerà vostro nemico.

Al contrario dovreste dire: "Mi dispiace, ma quelle persone sono fatte così, si mettono continuamente a dare problemi, a noi ed a me, e non so esattamente cosa li soddisfi, ma per favore fai attenzione e così via". E tutto ritorna a posto. Gli altri vi prenderanno sul serio e capiranno che siete delle persone responsabili, e che state cercando di trasmettere loro quel senso di responsabilità. La cosa dovrebbe essere risolta in questo modo.

C'è una pasticceria a Lucknow che fa dolci davvero molto buoni, è famosa per i suoi dolci. Il padre ora è morto, ma il figlio è ancora lì. Ha sviluppato un grande stomaco, ed è lì, che continua a dirigere. E tutti vanno alla sua pasticceria. Non ci si può arrivare con la macchina, e bisogna camminare per un bel pezzo. Ora, come ho notato, il suo trucco è questo: egli prende la vostra prima ordinazione, poi voi vi sedete ad aspettare e dirà ai suoi collaboratori: "Cosa fate? Perché non le portate la sua roba? E' qui seduta da un sacco di tempo. Ma guardateli un po', sanno solo far perdere un mucchio di tempo alle persone. Spero solo che non debba prendere un aereo tra pochi minuti". La mia risposta fu: "No, no, nessun problema".

E così portava continuamente le sue scuse. Poi disse: "Perché non prova questa specialità? Solo per assaggiare". E voi assaggiate e poi dite: "D'accordo, mi dia anche un po' di questi". E va avanti in questo modo, capite, lasciando che il tempo passi. E dopo un po' dirà: "Ma guardate un po' questi, sono davvero terribili. Non sanno portare a termine un'ordinazione. Ehi! Che state facendo laggiù? Perché intanto non portate qualche altro dolce alla signora? Deve andare via adesso. Perché ci mettete così tanto? Sono spiacente. Vorrebbe assaggiare questi nel frattempo? Glieli porteranno". E così assaggiate anche quegli altri dolci e dite "Va bene". Mangiate, e nel momento in cui lasciate il negozio avete speso tutti i vostri soldi e comprato tutti i dolci della pasticceria. E questo è il suo trucco. Finché dopo qualche tempo vi accorgete delle sue manovre, e direte: "Conosco bene tutti questi trucchi. Vorrebbe ora darmi quel che desidero?!" Ed allora ve lo darà.

Quello che, quindi, intendo dire è che si instaura un rapporto di cordialità quando vediamo l'altro proporci con gentilezza i suoi prodotti. All'opposto: "Questo è il mio prodotto. Se lo vuole lo prenda, altrimenti se ne vada". "D'accordo, vattene tu prima".
L'intera strategia della vendita sta ora tornando ad identificarsi con una corretta relazione tra venditore e cliente. E' solo questa interazione che funziona, non il prodotto. Il prodotto lasciatelo andare all'inferno! Nessuno si preoccupa del prodotto. E' chiaro, se vi limitate ad ingannarli, siamo d'accordo, ma tra A, B, C, D ... se vi sono 5 prodotti che sono all'incirca uguali, ugualmente buoni, la gente si recherà in quella ditta che ha maggiore sensibilità, che riceve le persone con cortesia, che dimostra rispetto per loro e consegna i prodotti in tempo, e prodotti che non siano inutilizzabili.

Naturalmente dovreste scoprire cosa hanno di buono le altre organizzazioni, ciò che offrono, ciò che vendono. Dovreste scoprirlo, scoprire anche il motivo per cui questo piace alla gente. Ma sopra ogni altra cosa ho visto che ciò che ha effetto non è niente altro che la vostra relazione con il cliente.

Ma dovrebbero essere buone anche le vostre relazioni all'interno dell'ufficio. Innanzi tutto dovreste possedere una buona personalità. Persone che, in ufficio, indossano abiti alla moda non potranno essere buoni amministratori, perché, vedete, diventano un po' vanesi, e gli altri cominciano ad approfittarsi di una personalità priva di fermezza. Dovreste invece essere "seri", in un certo senso. Indossare abiti ufficiali, sempre. La gente ne ha rispetto.
Allo stesso modo, questa novità per cui in ufficio chiunque chiamerà chiunque altro per nome - l'autista chiamerà il dirigente: "Tom, come va?". Senza alcun rispetto. Si comincia così e ... Oppure se il dirigente consuma delle droghe o qualcosa di simile, come per esempio, in India prendono quello che voi chiamate tabacco. Mangiano il tabacco. Cosa accade? Persino quando un "pune" va dal dirigente, questi gli dirà: "Hai un po' di ...?" "Sì, sì". Lui ne tirerà fuori un po' e glielo darà. Finito, l'intera relazione crollerà.

Perciò se, in questa situazione, prendete delle droghe, dell'alcool o qualsiasi altra cosa, se avete una qualunque abitudine veramente nociva, cercate di liberarvene. E seppure non riuscite a farlo, non cercate appoggio da parte dei vostri subordinati. Voci o motteggi di tipo meschino non piacciono a nessuno, ma questi subordinati fanno circolare burle di basso tipo pensando di essere popolari. Non lo sono. La popolarità deve essere guadagnata con disinteresse e sincerità, e non semplicemente comportandosi come fanno loro.

Vi racconterò di un altro incidente. Una signora, nell'ufficio di C.P., si presentò al lavoro in jeans, e C.P. la richiamò, e le disse: "Madame, non permetterò questo. Lei può indossare pantaloni, indossare vestiti che abbiano una certa delicatezza, ma non questi jeans". Lei disse: "No ... ma signore, oggigiorno vanno bene". Egli rispose: "Sì, d'accordo. Potrà indossarli per strada, a casa sua o dovunque lei voglia, ma non in ufficio". Lei disse: "No signore, non farò quel che dice lei". E lui: "Va bene, allora vorrebbe rassegnare le sue dimissioni? Io non la terrò con me". E lei allora cominciò ad indossare vestiti adatti. Perché questo crea realmente una differenza, capite. Un abito crea sempre una differenza nelle relazioni umane. Assolutamente.

Ieri ad esempio non ho indossato un sari bianco. Gli altri non indossano mai dei sari bianchi ai miei programmi, e quindi io, ai miei programmi, ho sempre un sari bianco. Ma ieri ho indossato questo: bianco col bordo rosso. Questo crea una differenza; se avessi indossato un altro sari non sarebbe successo. Ma supponiamo che io venga a trovarvi. Il sari che indosso avrà effetto su di voi. "Oh, Madre si è messa questo sari semplicemente per incontrare noi". E' come se fosse la vostra luce: il vostro abito, il vostro comportamento, sono come la vostra luce. Essi mostrano tutto quello che avete dentro. Tutti questi compromessi che si verificano oggigiorno stanno rovinando i rapporti sul lavoro. Dovete preservare voi stessi, dovete mantenere la vostra posizione.

Ora, ho visto che in ufficio le persone battibeccano l'una con l'altra. I vostri stessi subordinati vi rispondono. Ma se andate in una compagnia giapponese vedrete una sola persona parlare, e nessun altro. Tutti gli altri restano seduti, ben dritti. E se la suddetta persona porrà loro una domanda, tutti risponderanno, altrimenti rimarranno in silenzio. Esiste tra di loro come un senso di fedeltà. Il trucco è questo: prima di andare ad un incontro pubblico o qualcosa di simile, il capo istruirà i suoi cinque collaboratori: "Questo è ciò che faremo. Dunque, tu dirai questo e tu devi dire questo". E' già tutto stabilito. Nessuno è libero di parlare in presenza di altri. Ogni tipo di libertà si ha solo prima di andare.

Noi facciamo lo stesso con i nostri bambini. Quando gli indiani devono andare a casa di qualcuno dicono ai loro figli: "Quando sarai lì non dovrai chiedere nulla. Non dovresti toccare nulla e non dovrai mangiare troppo, né rifiutare di mangiare. Quando mangi, prendi molto poco. Poi, prima di andare via, dirai 'Grazie'. Appena arrivato devi dire 'Namaskar"'. Come prima cosa tutto questo viene insegnato in casa propria. "Altrimenti la prossima volta non ti porteremo con noi".

In questo modo quel che accade è che loro sono già avvertiti. In realtà devono imparare cosa fare. Supponiamo che voi scegliate cinque persone ed andiate con loro ad un meeting. Prendete posto e poi iniziate a litigare tra di voi, che appartenete alla stessa organizzazione. I Sahaja Yogi, all'inizio, erano soliti fare proprio così. Discutevano con me in presenza di altri, e questo creava dei problemi. Così dovetti dir loro: "Non fate discussioni in presenza di altri. Se volete dirmi qualcosa, la direte a me personalmente".

E tra i vostri collaboratori, per creare una buona atmosfera, non dovrà esserci nessun senso di gelosia, o cose del genere. La gelosia è qualcosa che potrebbe giocare un ruolo veramente grande tra di loro. Dovete dir loro: "Ognuno ha il suo lavoro. Tutto deve essere fatto, e deve essere fatto bene, e noi tutti siamo uniti, siamo un'unica cosa. E' assurdo che una mano sia gelosa dell'altra. Si tratta solo del fatto che voi siete la mano destra, mentre voi altri la mano sinistra; portate dunque a termine il vostro lavoro di mano destra e di mano sinistra, e tutto funzionerà. Tutto l'insieme deve progredire. Se l'organizzazione cresce, tutti ne trarremo benefici". Fate quindi sempre sviluppare in loro una forma di fedeltà nei confronti dell'organizzazione. "Se abbiamo più profitti avremo anche più provvigioni".

Conosco molto bene le vostre Kundalini, in modo innato, in un certo senso. Spontaneamente so come comportarmi. E' una cosa innata. Ora, a volte si deve parlare di una data persona con un'altra, diciamo che io potrei, per quanto riguarda voi, dire ad un altro: "Prenditi cura di lui, e comportati così". Può darsi che questa terza persona sia un po' noncurante. Non comprenderà allora ciò che le ho detto, e potrebbe semplicemente dirvi: "Madre mi ha parlato di questo". Devo quindi avvertilo: "Devi essere tu personalmente ad esprimere quella data cosa. Altrimenti non avrà alcun effetto. Se dovessi dirgliela io, potrei dirgliela direttamente. Perché allora ne sto parlando con te?" Ma tutto ciò deve essere chiarito prima che le due persone si incontrino, perché una volta che questo sia accaduto, che utilità ci sarebbe?

Se poi la persona di cui si era parlato viene da voi, insieme all'altra, per delle spiegazioni, dovreste essere pronti a dirle: "Perché doveva essere lui a dirtelo, e non te l'ho detto io direttamente?" In modo che l'altra persona che ha cercato di fare la stupida venga messa al proprio posto, ed il vostro rapporto rimanga di tipo corretto. Le relazioni devono quindi essere serbate per mezzo della vostra dignità, del vostro senso di rispetto verso voi stessi e verso gli altri. Dovete trattare gli altri nello stesso modo in cui trattate voi stessi. Ma se prima non avete rispetto per voi, come potete rispettare gli altri?

Personalmente ritengo che questa faccenda della moda sia roba da poveracci. Capite, è da pezzenti. Nelle democrazie sono i poveracci che creano le mode. Un'altra cosa che ho scoperto è che i paesi democratici sono "materia" di lato sinistro. E cosa succede quando si crea una moda? Diciamo che ci sono dieci pezzenti che non possiedono nulla, e che iniziano ad indossare abiti in sintonia con la loro condizione, finché persino un uomo ricco si metterà ad indossare abiti del genere.

Così allo stesso modo, se dieci stupidi buffoni, idioti, si comporteranno come idioti, va a finire che persino ad un uomo intelligente gli verrà da pensare che in lui c'è qualcosa di sbagliato. Questo perché in una democrazia bisogna essere come il resto delle persone, e perciò vi viene da comportarvi come un idiota. Sì, ed è così.

Ho visto persone molto signorili, molto sensibili, dire frasi davvero sporche. E la ragione è che, una volta arrivate in Inghilterra, esse avevano scoperto che tutti parlavano in quel modo. Così hanno pensato: "Sono forse io diverso da loro? Oh, anche io sono come loro". Perciò dicono le loro parolacce. Ed in questo modo scendono in basso.
Non dovete scendere giù, dovete salire più in alto per poter attrarre gli altri. Queste sono le alternative: abbassarsi al loro livello oppure salire più in alto. Se però vi elevate non dovreste dare loro l'impressione che state salendo più in alto, creare delle gelosie che portino gli altri a pensare che vi sentite persone eccezionali. Dovreste invece dimostrare loro che siete più in alto in maniera molto discreta, solamente allora esse vi seguiranno. In caso contrario non lo faranno. Se siete più bassi di loro, e del loro modo di essere, come potranno seguirvi? Molte persone fanno una cosa del genere, voglio dire, è così comune in Occidente; la gente perde tutta insieme la propria ragionevolezza.

Ma negli altri paesi, come ad esempio qualsiasi nazione fascista o comunista, dove le persone sono di lato destro, ciò che loro fanno è stabilire una ben definita immagine. Direi che in Giappone è lo stesso. Hanno una loro immagine ben netta. Il leader è un leader. Non è possibile parlargli. Se si deve parlare con lui bisogna farlo in un dato modo. Esiste un sistema, e non è possibile comportarsi come in Occidente. Ma il leader stesso proietta dentro di sé un certo tipo di personalità grazie alla quale tratta ognuno come un padre.

Qui in Occidente invece il padre si comporta da bambino. Il figlio viene da voi e vi dice: "Voglio un alcolico", ed allora il padre versa del Whisky e lo dà al proprio figlio. E' finita: quella relazione è completamente distrutta. Ci vuole consapevolezza, dovrebbe esserci del rispetto. Si tratta di una parte che voi dovete rappresentare. Dovreste essere molto amichevoli, dovreste essere gentili, ed ogni altra cosa, ma nel modo più assoluto, dovete sapere che voi siete il padre. Altrimenti i bambini non vi rispetteranno mai.

La stessa cosa accade in qualsiasi organizzazione. Dovete mantenere una certa distanza. Ad esempio, non gradisco mai essere chiamata per nome, affatto. Ma specialmente in ufficio desidero che nessuno mi chiami per nome, così io stessa chiamerò chiunque altro "Mr.". Chiamerò Mr. anche l'autista di C.P., di modo che loro non chiamino me per nome.