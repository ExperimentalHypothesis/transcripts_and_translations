Rivisto Aprile 2003

Come superare l’ego e conoscere se stessi, Dollis Hill, 18 Novembre 1979 (Nirmala Yoga n° 19 – Genn.- Febb. 1984)

Un avvenimento attraverso il quale una creazione di Dio sta per giungere a compimento e sta per conoscere il suo significato è qualcosa di grande!  Forse non ce ne rendiamo conto, ma quando diciamo di essere Sahaja Yogi…per essere Sahaja Yogi, bisogna capire quanto dovreste essere identificati con la verità di Sahaja Yoga e che, quindi, dovreste liberarvi di tutte le false identificazioni che pesano su di voi. La gente lo chiama sacrificio. Se ci pensate, quando capita qualcosa sul vostro cammino, voi cercate di superare quell’ostacolo; allo stesso modo, se vi liberate dai vostri impedimenti, sarete in grado di comprendere che, questi impedimenti che si trovano sul vostro cammino, non vi appartengono e potrebbero ostacolare il vostro progresso. Quindi dovete lasciare queste false identificazioni completamente fuori dalla vostra mente  e cercare di essere sempre più voi stessi e non in sintonia con false identificazioni.

Ritengo che questo sia uno dei problemi che ha la gente di qui. Quando ricevo delle lamentele,  o qualcosa del genere, capisco che ancora il livello di comprensione di Sahaja Yoga non è arrivato a questo punto. Si tratta di un compito straordinario e perciò, se voi siete le persone che devono elevarsi e combattere, dovete capirlo a fondo e anche comprendere a che punto vi trovate al riguardo. Quanto dovete migliorare voi stessi? Perché voi siete le persone che devono portare Sahaja Yoga al livello in cui deve arrivare. Per quanto mi concerne non devo più fare nulla, io ho già fatto. Adesso tocca a voi occuparvene, dovete esserne compenetrati e cambiare l’intera situazione. Questo è il vostro compito ed è per questo che è una faccenda seria.

Il secondo punto: ho sempre detto che a causa del problema dell’ego, siamo molto disintegrati. Siamo così disintegrati che la connessione con il Divino non è mai completamente stabilita. Come ho detto, se questo strumento attraverso il quale parlo viene diviso in cinque parti e tutte e cinque le parti combattono l’una contro l’altra, non potete ottenere niente da questo strumento, benché sia connesso con l’impianto principale.

Allo stesso modo se rimanete ancora disintegrati, non potete ottenere la connessione. Per esempio vedete che qui, vengono molte persone per Sahaja Yoga, l’ho notato. Però hanno altri interessi e altre priorità e altre cose che sono molto importanti per loro. Stanno sempre a perdere tempo dietro a queste cose e poi diranno: “Madre, non stiamo progredendo molto in Sahaja Yoga”. Se decidete, come il signor Venugopalan vi ha detto prima, che innanzi tutto viene Sahaja Yoga e tutto il resto è secondario, allora soltanto Sahaja Yoga si potrà stabilizzare in voi e avremo dei Sahaja Yogi di altissimo livello. So che ne avremo alcuni di livello mediocre, alcuni saranno del tutto inutili e altri saranno completamente respinti. Ne avremo di tutti i tipi, so anche questo.

Ora sta a voi decidere dove andare. Fin dove avete intenzione di arrivare? Se state sprecando il vostro tempo pensando agli altri Sahaja Yogi e a piccole cose, a cose meschine e frivole, la vostra disintegrazione aumenterà, sarete separati molto di più perché tutte le decisioni sono prese con il vostro ego. Per esempio: “Non mi piace questo, non lo faccio, non vedo perché dovrei, e via di seguito”. Se in qualche modo riusciste a vedere il vostro ego all’opera, allora potreste liberarvene ed è questo ciò che dovete fare; non combattere l’ego. Non ho mai detto combattete l’ego, bensì arrendetelo. È l’unico modo in cui il vostro ego si può abbassare.

Questo è il motivo per cui in Occidente, come avete visto, il progresso è molto inferiore a quello dell’India. Prendete il caso particolare del signor Venugopalan. È notevole, è un uomo particolare che si comporta notevolmente bene e ricopre una posizione molto importante in India. Qui, invece, ho visto che anche chi è, diciamo, un lavapiatti, viene in Sahaja Yoga e ha un ego grandissimo. Neppure il nostro Primo Ministro avrà un ego come il suo. Mi riferisco al modo in cui dice: “Non mi piace. Non faccio queste cose e così via”. Sono stupita dal modo in cui la gente parla. Come se ognuno fosse diventato Re d’Inghilterra o chissà che, dal modo in cui parla! Questa è una cosa che si dovrebbe dire alla gente quando viene: “Non sprecate le energie di Shri Mataji discutendo su questo e quello”. Perché tutti hanno una grande opinione di sé e questo è l’ostacolo più grande che hanno, anche quando vengono per la prima volta. Lo trovate così difficile. Devo mostrare in continuazione tutto il mio apprezzamento per il loro ego, solo per soddisfarli, affinché cambino. E questa è la ragione per cui il progresso diminuisce.

Ora nel suo caso (Mr. Venugopalan), lui è andato da orribili guru di tutti i tipi, e anche sua moglie ci è stata, perché in India abbiamo un altro estremismo, cioè che si devono rispettare tutti i santi. Ma questi tipi di santi sono falsi santi. Non solo sono falsi santi, ma alcuni di loro sono dei demoni. Non diranno: “Siamo dei demoni”. Quando non dicono di essere demoni o qualsiasi cosa siano, non vengono nella loro vera forma.

Le persone semplici, innocenti, che cercano Dio, vanno da loro, affidano loro il proprio cuore, fanno ogni cosa e poi scoprono che sono dei demoni. Quando lo scoprono rimangono stupiti. Allora tornano indietro e vanno da un altro guru e da un altro ancora, ma il danno è fatto. Tuttavia  superano questo danno perché riconoscono il male che è stato fatto e sanno che cosa è la Verità e cosa aspettarsi. La benedizione di questa nazione è che la gente sa cosa aspettarsi. Vedete, persone come queste, di buona qualità, non amano andare, e non andranno, da un individuo che mostri qualcosa di sensazionale o dei Chamat-karas, miracoli. Non andranno da loro, ma andranno da altra gente più sottile, che è molto furba e metterà in scena un altro tipo di spettacolo e dirà: “No, no. È questo il modo in cui potete salire più in alto” e questo è ciò che ha fatto la maggior parte dei Sahaja Yogi in India. Ad eccezione della gente dei villaggi e dei distretti, la maggior parte della gente di città è stata da qualche guru o qualcosa del genere. Ma nonostante ciò hanno lasciato tutto. Ho detto loro: “Dovete ‘batterli con la scarpa’; lo faranno. Al mattino, ogni giorno, lui (Venugopalan)  fa la sua Sadhana (meditazione) per un’ora, anche se è un uomo molto impegnato. Qui la gente brontola anche per alzarsi al mattino. Voglio dire: che si può fare con gente che si muove così lentamente? È davvero molto difficile.

Quello che penso è che occorre capire che abbiamo una grande responsabilità in Occidente. Questo deve accadere a Londra. Deve accadere innanzi tutto in Inghilterra e questa è la ragione per cui avete una grandissima responsabilità. Dovete valutare spesso voi stessi e Sahaja Yoga e capire che ciò che vi rende così lenti è il vostro ego. Anche il vostro superego c’entra, non c’è dubbio, ma l’ego è il problema principale. Devo dirvi che l’ego è il problema principale, ma non oso dirlo a tutti che è l’ego perché potrebbero saltarmi in testa. Ma cercate di vedere come è fuorviante l’ego. Perché è la vostra gioia che state cercando. È qualcosa di vostro, che vi è nascosto che avete cercato per anni. Ora è questo che devo spiegarvi. Che c’è da discutere con una persona che sta cercando di darvi il massimo? È solo uno spreco di energia. Non sprecate l’energia in queste cose e in cose frivole e cercando  difetti.

Ora (Venugopalan) ha organizzato il nostro campo di Delhi. È lui che ha organizzato la pubblicazione del nostro libro e così via, in modo del tutto liscio. Non ho avuto problemi. Dovete solo dire loro: “Deve accadere questo”. “Va bene”. Non so come funzioni. Siete stati a Delhi. Avete visto quante persone c’erano. Mai un problema. C’era forse qualcuno che si lamentava, qualcuno che discuteva, o che litigava con gli altri? Niente del genere.

Vedete, non è nemmeno indice di intelligenza cercare sempre colpe negli altri o cercare di incolpare noi stessi. Entrambe le cose sono sbagliate. La cosa migliore è crescere in saggezza e capire da soli che stiamo diventando sempre più saggi. Alcuni di voi sono davvero cresciuti molto e altri sono ancora ad un livello molto basso. Dobbiamo procedere tutti insieme. Che solo qualcuno raggiunga qualcosa, non è di alcuna utilità in Sahaja Yoga. Come vi ho detto, è il movimento collettivo che funzionerà e tutti voi dovete farlo funzionare. È così dolce che oggi abbiate veri fratelli e sorelle in tutto il mondo. Quando andrete là, vi riceveranno con tutto il cuore come voi li avete ricevuti con tutto il cuore. Ma dobbiamo arrivare tutti a quel punto in cui poter stare gli uni di fronte agli altri con un amore totale, con gli occhi aperti, senza preoccupazioni di sorta, senza paura di nessuno; ma dicendo soltanto che sono i vostri fratelli e voi siete i loro fratelli e dovete amarli.

Questo sarà possibile solo quando uscirete dalle vostre paure, perché c’è anche un altro aspetto: l’ego ha sempre paura perché aggredisce gli altri e sa che gli altri possono aggredirlo. Questo è un punto su cui riflettere: niente potrà provocarvi in alcun modo. Non disprezzate mai voi stessi! Siete santi, dovete capirlo. Siete anime realizzate in questo mondo. Quante sono le persone che possono alzare la Kundalini? Quante ce ne sono che sanno capire che cosa sono le Vibrazioni?

Al Guru Puja vi dirò cosa avete raggiunto e come stanno lavorando le molte cose che avete ottenuto, che avete assorbito interiormente; il modo in cui i vostri Chakra si sono risvegliati grazie a Sahaja Yoga. Si dice: “Sì, è successo”. Ma cosa state facendo al riguardo? Questa è in assoluto la cosa più grande che possa accadere a chiunque conosciate. Sapete anche che questo è il più grande avvenimento che è stato profetizzato, molto tempo fa, come l’ultimo giudizio. Sapete che questo è il modo in cui sarete giudicati. Quindi dobbiamo lavorare molto duramente. Dobbiamo lavorare. Vi è data senza sforzo, va bene, ma per mantenerla, per sostenerla in modo che si elevi, dobbiamo portarla a compimento religiosamente.

È un atteggiamento molto umile accoglierla sempre e sempre di più nel vostro essere, assorbirla nel vostro essere. Fatela scorrere nel vostro cervello, assorbendola completamente. Lasciate entrare in voi questa beatitudine eterna. Sono così ansiosa. Non sminuitevi. Abbiate una visione più ampia. Abbiate idee più grandi, perché ora voi appartenete alla cosa più grande, la più grande di tutte, la Primordiale, la più elevata: al Virata! Se capite la vostra importanza, ci riuscirete.

Guardate! Se osservate un Sahaja Yogi indiano vi sorprenderete! Dorme soltanto due, tre o quattro ore, ma non rinuncerà al suo Sadhana. Se fa un sonno completo, bene, ma la cosa più importante è avere un’ora per il Sadhana la mattina. La troverà in ogni modo. Ma il sonno?

Avete dormito per tutte le vostre vite! Dovete correggervi. Dovete sorgere. Dovete andare avanti per raggiungere voi stessi. Questo è il punto. Vi sto dicendo di osservare il vostro egoismo. Conoscere voi stessi è il più grande egoismo. Se non conoscete voi stessi, tutto l’egoismo è inutile, ‘Swartha’ come si dice in Sanscrito. Se lo dividete in due ci sono due parole: ‘Swa’ e ‘Artha’. Se ne conoscete il significato, ‘Swa’ significa il vostro Sé ed è il più grande egoismo. È questo che è. Siamo molto felici che lui sia qui. Anche noi andremo in India. Stiamo progettando anche noi di andare in India, il prossimo anno, e incontreremo molti di loro a Delhi e Bombay. Vi stanno tutti aspettando, stanno progettando come ricevervi e saranno felici che vengano tanti Sahaja Yogi da Londra  e da ogni parte. E sapete come si prendono cura di voi e come sono felici e gioiosi.

Ci sono cose in noi che non vanno proprio, lo sappiamo, dovremmo rendercene conto. Perché sono i guai provocati dal nostro pensare troppo, leggere troppo, essere troppo dominanti. Ma possiamo liberarcene facilmente. Basta distaccarsi e osservare da soli rivolgendoci a noi stessi: “Ora signore (Ego) come stai?” Se dite così, immediatamente la vostra attenzione vi attraverserà per osservarvi dall’esterno. Questo è molto importante. Più chiaramente vedete voi stessi, meglio è. Dovete affrontare voi stessi. Ma non volete affrontare voi stessi, perché ne avete paura.

Perché siete stati aggressivi con gli altri e avete paura di rivolgere questa aggressività contro voi stessi. Ma non ci sarà alcuna aggressione perché questo è lo stato perfetto in cui vedete voi stessi.                 Non aggredite né siete aggrediti. Vedete soltanto voi stessi in modo chiaro ed è questo che dovete vedere.

Gradualmente iniziate a vedere i vostri Chakra, a vedere i vostri problemi e a riconoscere gradualmente come si sviluppano.

Ma tutti vogliono risultati rapidi. Va bene se volete risultati rapidi. Ma siete così? Se lo siete avrete risultati rapidi. Se non lo siete, allora siate pazienti con voi stessi. Non con me, ma con voi.       Sto dicendo che dovete essere pazienti perché c’è un problema in voi. Quindi dovete essere pazienti con voi e non con qualcun altro. Questo è il punto principale. Se sarete pazienti con voi stessi, ottenete ciò che è stato a lungo promesso. Ma dovete imparare a essere pazienti e non arrabbiati con voi stessi, non sottovalutarvi, non aggredire voi stessi e gli altri. È una cosa molto semplice, la cosa più semplice da fare, ma a causa della vostra vita complicata e del vostro modo complicato di  pensare, siete diventati troppo attaccati alle cose. Se ne può uscire e scivolar via senza alcuna difficoltà. So che potete farlo. Dimenticate tutte queste cose come ‘mio padre, mia sorella, mio fratello’. Tutti questi problemi saranno presto bruciati. Non appena la vostra vita procederà dritta, ogni cosa sarà bruciata, non rimarrà nient’altro che la vostra luce e gli altri che verranno da voi per l’Illuminazione.

So che vi accingete ad una grande celebrazione per il Guru Puja, e prima vi devo chiedere di prepararvi. Io posso realizzare qualcosa di grandioso, ma devo avere dei recipienti adeguati, quindi dovete prepararvi. Pensateci. Amate gli altri! Amate? Amate tutti? Semplicemente pensare di amare tutti è una cosa talmente grande! Intendo dire che voi me lo chiedete! Perciò penso sempre a quanto debbo amare. Vedete, ho sempre tanto amore da dare agli altri. Pensate com’è grande amare gli altri. Sapete come la gente mi tratta a volte. Terribile non è vero? Tuttavia li amo. Mi piace giocare con questo.

Dovreste amare allo stesso modo, e l’amore è la cosa che sta per schiudersi in modo meraviglioso come un loto. Guardate: apre i petali e un meraviglioso profumo comincia a diffondersi. Il vostro cuore si aprirà allo stesso modo e la fragranza dell’amore si diffonderà in tutto il mondo. Risuonerà dentro di voi. So che può accadere. Prima sarà, meglio sarà; sta a voi la scelta, siete voi che dovete fare la vostra scelta.

Sono molto felice, perché ascoltare un canto così bello, e proprio prima di Natale, è una cosa grandissima per me, lo sapete; e allo stesso modo, ora stiamo per celebrare un altro Natale. Un Natale per celebrare un nuovo Cristo nato dentro di noi. Prepariamoci alla Sua venuta; e prepararsi non significa fuggire da voi stessi immergendovi in cose frivole, ma dandovi da fare, purificandovi in modo meraviglioso.        Occorre operare la purificazione, se il Sé deve essere stabilizzato nel tempio di questo essere.

Dio vi benedica tutti.

