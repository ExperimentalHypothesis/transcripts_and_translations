1988. május 5. Olaszország, Fregene (Róma)

Shri Mataji Nirmala Devi beszéde

Ma van a tizenkilencedik Sahasrara-nap, ha beleszámítjuk az elsőt is, amikor a Sahasrara megnyílt. El kell mondanom... El kell mondanom nektek a Sahasrara-nap történetét, amiről már nagyon régen döntöttek, még mielőtt Én inkarnálódtam volna. Egy nagy gyűlést tartottak a mennyországban, mind a 350 millió isten, az istenségek, jelen voltak, hogy eldöntsék, mit kell tenni. Ez a legvégső dolog, amit az embereknek meg kell adnunk: megnyitni a Sahasrárájukat, felébreszteni a tudatosságukat a Lélek felé, az Isteni valódi ismerete felé, megszüntetni a tudatlanság sötétségét; és ennek spontánul kellett megtörténnie, mivel az Isten élő erejével kell működnie. Nagyon gyorsan is kellett történnie.

Így hát az istenek megkértek, hogy most Én, az Adi Shakti, inkarnálódjak. Mindannyian a legjobb tudásuk szerint cselekedtek. Mindent megtettek, amit csak tudtak: szenteket teremtettek, de csak néhányat. Inkarnálódtak, és az emberek vallásokat hoztak létre belőlük, melyekben eltorzult a valóság, és így rossz hírbe hozták őket. Ezekben a vallásokban nem volt semmi a valóságból. Ezek a vallások pénz- vagy hatalomközpontúak voltak. Nem az Isteni ereje működtette őket, valójában istenellenesek voltak.

Akkor hát hogyan lehetne hatni az emberekre, hogy fölhagyjanak ezekkel a felületes vallásokkal, hogy letérjenek a pusztulásba vezető, elzüllött ösvényekről? Hogyan lehetne beszélni nekik ezekről a megkövesedett szervezetekről, amelyek időtlen idők óta hatalmon vannak, pénzt csinálva és hatalmat gyakorolva? Ez egy hatalmas feladat volt, melyet nagy türelemmel és szeretettel kellett véghez vinni. Nagyon tapintatosnak is kellett lenni, mert az emberek hittek ezekben a vallásokban, ártatlan, egyszerű emberek. Megrökönyödést okozván nekik, hogy mindez hazugság: hogy ezek nem vallások, ezek szemben állnak az inkarnációkkal, a prófétákkal, az összes szenttel. Ezért van, hogy az igazi szenteknek szenvedniük kellett.

Ez egy hatalmas erőt igénylő munka volt, és ezért kellett az Adi Shaktinak megszületnie a Földön. Mindennek május hatodika előtt kellett megtörténnie, mivel május hatodika volt az ítélet napja abban az évben. Május ötödikén történt meg, az utolsó pillanatban. Minden el volt döntve már előre, és az összes istenség feladata ki volt osztva. Nagyon tevékeny istenségek voltak, nagyon engedelmesek, nagyon jól ismertek Engem. Tökéletesen odaadóak és elkötelezettek voltak. Nagyon-nagyon jól ismertek Engem, minden hajszálam legvégét is ismerték. Nem kellett protokollt tanítanom nekik, a szeretet maga adja a protokollt – a szeretet, mely az Istenitől származik, nem az önző szeretet. Nem az a fajta szeretet, mint az „én gyermekem”, az „én férjem”, az „én hazám”, az „én ruháim”. Ez a szeretet az Istenitől származik, a szívünkből ered, a Lélekből sugárzik, mint a tudás fénye. Milyen mérhetetlen feladat volt ez!

Szóval azt mondtam: a Sahasrárában Mahamayának kell lennem. Mahamayának kellett lennem. Olyannak kellett lennem, hogy az emberek ne tudjanak könnyen fölismerni. De az istenségek tudják! Ennek a Mahamayának kellett eljönnie a Földre, nem az Adi Shaktinak a valódi formájában – ez túl sok lett volna. Így hát a Mahamaya leplezte a valódi formát.

Most láthatjátok, hogy tizenkilenc év alatt mi mindent értünk el. Milyen sok jógi ül itt előttem! Egy jógi és egy szent között az a különbség, hogy bár maga a szent becsületes, maga is szent életet él, de nem sokat tud a Kundaliniról. A jógi ismeri a Kundalinit. Egy jógi és egy sahaja-jógini... sahaja-jógi között az a különbség, hogy a sahaja-jóginak erői vannak. A sahaja-jógininak megvan az ereje, hogy önmegvalósulást tudjon adni másoknak. A jógi [szent] meg tudja tisztítani önmagát, de másokat nem, míg a sahaja-jógi másokat is és önmagát is meg tudja tisztítani. Ez tehát a legmagasabb állapot, melyet most elértetek a punyáitok [jótetteitek] által – így fogalmaznám. Nagyon sokan kerestétek az Igazságot az előző életeitekben, és most itt vagytok, hogy elérjétek azt, amit kerestetek. Mindez most megtörtént, oly gyönyörű módon. Nem is vagytok tisztában vele, mi történt veletek. Automatikusan, spontánul, hozzájutottatok ezekhez az erőkhöz a központi idegrendszereteken belül, a másodperc töredéke alatt. A figyelmetek megszilárdult. Persze most is van néhány ember, akinek még nem. Most is látom, hogy a figyelem tévelyeg. De nagyon sokan elértétek az állapotot, amit így mondtunk: Shivo'ham, Shivo'ham, Shivo'ham. Már ott vagytok. Amit Adi Shankaracharya önmagáról írt, azt ti is mindannyian elmondhatjátok magatokról. Milyen sok Adi Shankaracharya ül itt előttem!

De Én akkor is egy Mahamaya vagyok. Úgy viselkedem, mint ti, Nekem is van családom, Nekem is vannak gyermekeim, akik az enyémnek mondhatók, és ti is az Én gyermekeim vagytok. Amikor tehát eléggé érettek vagytok, annak az első jele, hogy megkülönböztetőképességetek lesz. Ez az isteni megkülönböztetőképesség megint csak nem más, mint szeretet. De még mindig látom, hogy az emberek megbotlanak. Nem bánják azt mondani: „Anyám, akadály van az Agnyámban”. Miért? Tudjátok, hogy kell kidolgozni. Tudjátok, mit kell vele tenni. Miért nem tisztítjátok meg? Miért nem fogtok neki? Mi ez a dolog? Ez a Maya. Először jönnek a családi problémák. Az „én feleségem, az én anyám, az én testvérem, az én férjem, az én gyermekeim”, ezek. Ez a Maya. Ezek miatt elmerültök. Aztán ismét fel lesztek emelve. Ezután ez a Maya egyre finomabbá és finomabbá válik. A család helyzete megjavul, mindenki tudja ezt. De nagyon sokan elbotlanak, nagyon sokan eltévelyednek a Sahaja Jógában, mert rossz feleségük vagy rossz férjük van.

Egyedül kell felemelkednetek, saját magatoknak. Nem kell másoktól függnötök. És meg kell válnotok azoktól, akik nem engedik meg, hogy felemelkedjetek. Semmi sem olyan fontos, mint a felemelkedésetek, egyre magasabbra, mert ennek nagyon jelentős, isteni célja van. Ez a legvégső kiteljesedés, amikor az egész emberiséget kell megmenteni a ti erőfeszítéseitek által. Nektek kell ezt kidolgoznotok. És ebben a helyzetben látjuk az ezer szirmot. Ezek a Virata erői bennetek. És itt botlunk el, hogy a Sahasrara fénye a Brahmarandhra, mely a ti Szív-csakrátok. A Szív-csakrát is félre lehet érteni, nagyon is. És ez a félreértés mindig a Mahamayától ered – próbára tesz benneteket. Mint például azt mondjuk, legyen családunk. Legyenek jó családjaink, legyenek jó gyermekeink. A Mahamaya azonnal munkába kezd. Elkezdünk aggódni a férjünkért, aggódni a családunkért. Mi vagyunk a ti családotok! Van egy szanszkrit mondás: „Udaara charitaanaam vasudhaiva kutumbakam” – „Akinek olyan jelleme van, mint egy szentnek, annak az egész világ a családja”. Úgy gondoskodjatok az egyén családjáról, hogy az egész kollektívának hasznára legyen; ne úgy gondoskodjatok az egyedi családokról, hogy a kollektíva szenvedjen miattuk. És ha van ilyen családi kötelék, jobb, ha megszabadultok tőle.

Áldozatokat kell hoznunk. Ez nem is áldozat, evvel csak megszabadulunk egy betegségtől. Vesztegetjük az időnket a gyermekeink miatt, a családunk miatt, melyek teljesen jelentéktelenek. Akkor megváltozik a helyzet a különféle területeken: ez az együttérzés, a szeretet és a törődés. Mi abban hiszünk, hogy a sahaja-jógikat kell szeretnünk.

Megkértem valakit, hogy távozzon, mivel betegsége volt és hazudozott nekem. Egy negatív személy figyelmét az ilyen személy vonzza, és jobban fog törődni vele, mint más sahaja-jógikkal. Több együttérzés van bennetek, mint Bennem? Miért vonzódtok olyanokhoz, akik nincsenek a Sahaja Jógában? Miért rokonszenveztek olyanokkal, akik ilyenek? Nem azért vagytok itt, hogy az elnyomottakon, a szegényeken, az úgymond szenvedő embereken segítsetek. Nem, ti nem vagytok inkarnációk. Nem azért vagytok itt, hogy a nőkön segítsetek, akik állandóan sírnak, a gyerekeken, akiket elválasztottak a szüleiktől. Ez egy kórház, amiben élünk. Mi is gyógyulunk, mindannyian. Hallottatok olyan kórházról, ahol a betegek járkálnak, hogy egymáson segítsenek? Ez az orvosok feladata. De a sahaja-jógik az első időkben mindig ennek a csábításnak estek áldozatul – mint egy rothadt alma a sok egészséges alma között. Hogyan tudnák a jó almák meggyógyítani a rothadtat? Még ha egy rothadt almára húszezer jó almát is tesztek, az az egy mégis tönkreteszi az összeset. Ez nem a ti feladatotok, ez Isten feladata. Az egyetlen dolog, amit tenni tudtok, hogy behozzátok ezt a személyt a kollektívába, hogy megmutassátok neki: ez nem jó így, nem jó, nem jó, meg kell javulnod.

De ezek az elképzelések – nem tudom, honnan lopództak ide –, hogy a világon nincs is olyan, hogy gonosz. Hogy a világon nincs is olyan, hogy rossz. Igenis létezik gonosz! Létezik olyan, hogy rossz! És ti is érezhetitek, ha a vibrációitok rendben vannak; ha a megkülönböztetőképességetek jó, azonnal tudni fogjátok. Így tehát pazaroljátok az energiáitokat olyan emberek kijavítására, akiket soha de soha nem lehet rendbe tenni, és elfelejtitek, hogy nem is javítottátok ki őt, ellenkezőleg, saját magatok romlottatok le. Ez azt jelenti, hogy még nem vagytok eléggé érettek.

A Sahasrara megnyitásakor semmit sem hagytam ki, ez egy tökéletes munka. Az idegeitek nem sérültek, az agyatok nem sérült, bár olyan erőteljes Kundalini emelkedik föl. Milyen finoman, gyönyörűen, gyöngéden töri át magát! Csak egy szálacska tör elő, és mégis megteremtődik a kapcsolat, és a szimpatikus idegrendszer kezd ellazulni. Milyen gyönyörűen megnyílik az összes csakra, és egyre több szálacska jön fel. Meg lett mondva nektek, hogyan kell kidolgozni. Megvan az összes technikai tudásotok ehhez. Amit nem tudtok, hogy még nem vagytok tökéletes gépezetek. Tökéletesíteni kell magatokat, annál inkább, mivel itt van egy Mahamaya. Ő nem fogad el benneteket feltétel nélkül, ez a probléma. Szándékosan kísértésekbe ejt benneteket. Szándékosan pozíciókat ad nektek. Vezetők, világvezetők, univerzumi vezetők! És így először farkat növesztetek, aztán egy szarvat, aztán valami kijön a Sahasrárából is. Úgy néztek ki, mint egy bohóc. Csakhogy próbára tegyen, összeházasít valami fura alakkal. Ezt a tesztet el kell végezni. Ez a Mahamaya munkája. Tesztelnie kell titeket. Az aranyat is tesztelni kell. A gyémántot is tesztelni kell. Mindent, ami értékes, tesztelni kell. Anélkül hogyan lehetne megbizonyosodni?

Ez nem ugyanaz, mint amikor a templomba mentek. Valaki a fejetekre önti a vizet, kész, meg vagytok keresztelve. Ennyi. Most már kiválasztottak vagytok. A víz elpárolog egy perc alatt. És amikor Istenhez mentek, azt fogja mondani: „Hogyan lettél megkeresztelve?” „Ezzel a vízzel.” „Hol van? Nem látom.” Mindezt tehát a helyes nézőpontból kell megérteni. Mindez a felemelkedéseteket szolgálja. A jóléteteket. A magasabbra jutásotokat. De tudnotok kell, hogy ehhez teljes akaratotokkal el kell köteleznetek magatokat. Amikor az emberek például a Himalájára másznak, mit tesznek? Fognak egy nagy szöget, odarögzítik egy magasabb pontra, kötelet rögzítenek hozzá, és fölmásznak. Nem néznek lefelé. Aztán egy újabb szöget rögzítenek, és fölmásznak. Így másznak a Himalájára. Mi mit csinálunk a Sahaja Jógában? Leveszünk egy szöget fentről, és lefelé haladunk. Az első napon, amikor megkapjátok az önmegvalósulást, az élmény óriási. Utána rendre leereszkedtek, az ellenkező irányba. De amint megkapjátok az önmegvalósulást – ha elég intelligensek vagytok –, elhatározzátok: „Hogyan kellene rendbe tennem magamat?” Például így tehettek: ha nagyon szeretitek tegyük fel a tejet, azt kell mondanotok: „Amíg el nem érem ezt és ezt a szintet, nem iszom tejet”. De ezt nem szabad áldozatként venni, hanem örömteli fejlődésként. Akik fölfelé rakják a szöget, hogy feljussanak a Himalája tetejére, vajon áldozatnak éreznek bármit is? Ha arra gondoltok, hogy „Istenem, feláldoztam a tejet!”, akkor végetek van. Elkezdtek visszacsúszni. Ha valamit szerettek, azt kell mondanotok: „Ha én ezt annyira szeretem, add meg nekem, hogy a felemelkedésemet jobban szeressem! Amíg nem fejlődtem, nem fogok tejet inni.” Ilyen elszántságotok legyen. Enélkül hogyan gondoljátok, hogy képesek lesztek áthágni a tudatlanságotok szörnyűséges, óriási hegységén? Az önmegvalósulásotokkor tulajdonképpen a hegy tetejére tettelek benneteket. De elkezdtek lefele csúszni. Ott a csúcson kell tartanotok magatokat!

Mindent elmondok nektek! Megkérdezhettek bármely szentet vagy bármely nagy inkarnációt, tudtak-e ennyi mindent a Kundaliniról. Ha tudtak volna, írtak volna róla. De nem írtak soha semmit a Kundaliniról. Ha írtak is, nagyon keveset. Ti most az ujjaitokon tudjátok érezni a Kundalinit – a tudományt most a valóság közelébe hoztuk, az Igazság, az isteni tudomány közelébe –, minden meg lett magyarázva. Ez most teljesen belénk épült. A Sahaja Jóga a legtudományosabb dolog, amit csak el tudtok képzelni, tökéletes. Ti vagytok a legnagyszerűbb számítógép, de a számítógépnek működnie kell. Ezért vallottunk kudarcot. Ezért botladozunk nap mint nap. Néha ez katasztrofális, borzasztó.

Most tizenkilenc éve nyitva van a Sahasrara, és Én tizennyolc éve dolgozom. Fel kell most ismernetek a felelősségeteket: fel kell szabadítanunk az emberiséget. Semmi olyant nem akarunk tenni, ami egy kicsit is nehézségekkel jár. A Sahasrara-nap ötödikén van, de ma kell ünnepelnünk, mert mindenkinek a vasárnap a szabad. Úgy kell szerveznünk mindent, hogy kényelmes legyen számunkra. Ez rendben van, nem számít. Ez megengedhető. Az istenségek éjjel-nappal dolgoznak, hónapról hónapra, évről évre, állandóan. Mivel nekik kifogyhatatlan energiatartalékuk van, amelyhez ti is hozzáférhettek. Azt hiszem, a növekedésetekre fordított figyelem nagyon csekély az elmúlt 18 év alatt történt növekedéshez viszonyítva. Ahogy tudjátok, a nyugati országokban a 18 év felettieket felnőttnek tartják, már nem gyermekek – ti most mindannyian felnőtté váltatok. Felnőtté, ez igaz, de nem tudom, mennyire sokat fejlődtetek. Nem igazán tudom, hogy még mindig nagyméretű csecsemők vagytok-e, vagy már valóban elértétek a felnőttség állapotát. És ebben a fejlődési stádiumban nagyon sok engedményt, szabadságot és jogokat kaptatok. Már minden jogotok megvan: ha a mennybe akartok kerülni, mehettek, ha a pokolba akartok jutni, mehettek, teljesen szabadon, ezzel semmi gond.

Felnőtt az, akinek megkülönböztetőképessége van, aki tudja, mi az élete célja, aki bármit meg tud tenni, hogy elérje ezt a célt, akinek megvan az ereje a küzdéshez és a megértéshez. Ugyanakkor látok a Sahaja Jógában olyan felnőtt embereket, akik meglepően viselkednek! Hogyan tudnak ilyen felszínes emberek, ez a felszínesség, ennyire magával ragadni benneteket? Ha valaki nyájasan tud beszélni, nem jelenti azt, hogy ez egy jó ember, hogy ő isteni, nem igaz? Ellenkezőleg, egy isteni személyiség sohasem olyan mézesmázos, hogy ez visszataszító lenne. Neki a gyeplő mindkét szárát fognia kell. Szabadság – rendben, gáz – rendben, a fék is. De nektek mindig az tetszik, aki az egótokat dédelgeti, aki édesen beszél. Manapság könnyű kellemeskedni, tanfolyamokon lehet elsajátítani az ilyen mesterkéltséget.

Az embereket a vibrációik alapján kell megítélnetek. De mivel a helyzet ez, mivel felszínesek vagytok, nem érzitek a vibrációkat. Teljesen abszurd emberekkel foglalkoztok! Be kell látnotok most, hogy ezen a téren még érnetek kell. Ha nem látjátok ezt be, akkor az egótok reagál „Ó, Istenem!”, vagy bűntudatotok lesz. Hogy fogtok akkor fejlődni? Nem kell mást tennetek, mint beszállni a csónakba, ez minden, teljesen. De ti a krokodil torkába dugjátok a lábatokat, ugye? Mikor onnan kiveszitek, utána a cápa torkába, és a csónak húz benneteket; merre akartok menni? De a legrosszabbak az embercápák és emberkrokodilok, mert ők nem mutatják ki a foguk fehérjét. Nem mutatják meg a szemeiket. Olyan csalárd megjelenéssel és félreérthető viselkedéssel álcázzák magukat, hogy nem lehet felismerni őket, hacsak nem vagytok önmegvalósult lelkek.

Most előrelépünk a felnőttség területén. Egy nő, akit megfelelően neveltek, felnőttkorában szemérmes lesz, szégyenlős, érzéke lesz az erényességhez. Gyermekként mindezt nem ismeri. De itt ez pont fordítva van: amint felnőnek, eszüket vesztik – a fiúkból csavargók lesznek; amikor felnőttek!? Ez állatokkal sosem történik meg. Nem tudom, mi ez.

De mi sahaja-jógik vagyunk és nekünk sahaj kultúránk van! Mi a saját kultúránkban élünk, büszkék vagyunk rá, és ez a mi vallásunk! Nekünk tiszta vallásunk van, melyben kivirágzunk; nem fogunk megváltozni. Mi magunk fogjuk megváltoztatni az egész világot! Megvan a saját kultúránk, és úgy fogunk viselkedni, hogy az egész világ megváltozzon tőle. Ez a mi felelősségünk. Ti erre lettetek kiválasztva. Ti vagytok a valódi kiválasztottak. Ti vagytok a valódi tiszták. Ti alapítottátok meg Khalisthant [Tiszták Földje]. Legyetek a tudatában ennek, a felelősségeteknek! Legyetek tudatában az erőiteknek!

A leghatalmasabb erő, amitek csak van, az Isteni Szeretet, nem az ostoba szeretet, ami elvakít, amikor szerelembe estek, hanem amikor a szeretetben felemelkedtek. Az, ahogy beszélünk, az, ahogy járunk, az, ahogy élünk, az, ahogy viselkedünk – mindennek sahajnak kell lennie. Ez egy igazi, élő kultúra, a világ gyönyörű embereinek a kultúrája. Megtalálhatjuk az állatoknál, a madaraknál, a hattyúknál, le van írva. Az állatok közül az elefánt bír bölcsességgel. A hattyú el tudja különíteni a vizet a tejtől. Az emberek közül a sahaja-jógik ilyenek. Manapság, ezekben a modern időkben, azt hiszem, mire huszonegy év eltelik, mindannyian jól megalapozódunk, megérünk, csodálatos sahaja-jógik; mi fogjuk ezt az őrült világot kihúzni a tudatlanságból és a Mayából. Mi leszünk a szeretet, a megértés, a józan ész, a megkülönböztetőképesség és az alázat fáradhatatlan képviselői. Szeretném ezt még az életemben látni. Remélem, teljes mértékben támogatni fogtok.

Tudnotok kell, hogy van egy kikötés, amit a Dévák találkozóján hoztak, és ezt Én sem írhatom felül. Azt mondták: „Minden ostobaságot el fogunk nézni, mert tudatlanságból erednek. De ha valaki nem szeret, ha valaki megsért, ha valaki kihasznál, ha valaki kizsákmányol, ha valaki vét a protokoll ellen, ha valaki nem ismer fel, azt erősen meg fogjuk büntetni, és ezt meg kell engedned nekünk, különben nem támogatjuk ezt a világot”. Szakszervezetet alapítottak ellenem! És be kellett adnom a derekamat. Így hát vigyázzatok, ne érjetek Hozzám, legyetek óvatosak! Van, aki éppen csak meg akarja igazítani a szárimat. Ez nem a ti feladatotok, nem nektek kell csinálni. Ne játszadozzatok a pénzemmel! Ne használjátok ki a vendégszeretetemet! Vigyázzatok!

Mindent elmondok, amit lehet, és ez így van. Egyrészt ez a Mahamaya, másrészt ott vannak az istenségek, és szegény sahaja-jógik ott vannak közöttük. Én együttérzek veletek, tudom, de jobb, ha vigyáztok. Ez persze tánc a borotva élén, azt hiszem, de különben csodálatos. Ha tisztában vagytok evvel a két dologgal, hogy ez itt a Mahamaya, és az összes istenség is itt ül körülöttetek, mindannyian figyelnek, felmérnek benneteket, nagy találkozójuk van. Ki kicsoda? Hol van ennek az úriembernek a figyelme? Merre nézelődik? Mit csinál? Mind itt ülnek. De ugyanakkor ők virágok, az Isteni virágai, az Isteni áldásai és az angyalok körbe járnak, látom őket. Láthatóak lehetnek a fényképeiteken. Vannak fényképeitek, amelyen látszanak, ahogy ülnek.

Már meg volt jósolva, hogy az egész világ leereszkedik Anyátok Lótuszlábaihoz, és ti fogjátok eldönteni a világ jövőjét. Ez már meg lett írva tizennégyezer évvel ezelőtt, és van egy másvalaki is, aki ugyanezt jövendölte. Legyetek tehát éberek! Hol van a figyelmetek? Mi miatt aggódtok? Mivel töltitek az időtöket? Hagyjátok Rám a gyerekeiteket. Hagyjátok Rám a családotokat. Csak a pénztárcátokat tartsátok meg, a többit mind, az összes fejfájást, mindent, Rám hagyhattok. De ne játszadozzatok Velem! A Mahamaya minden játékotokat ismeri, mindet, tökéletesen. Ha akarnám, mindent megtudhatnék rólatok. Nem akarom tudni.

Ilyen körülmények között támogatva vagytok, gondoskodnak rólatok, elrendezik a dolgaitokat; segítenek könnyedén elérni a valóságot – mennyi minden, milyen szeretettel. Mesélitek, hogy „Anyám, odamentem, és mit láttam? Sahaja-jógik ültek ott. Valakivel találkozni akartam, és tessék, ott volt. Hogy lehet ez?” Segítve vagytok. A miniszterelnököknek itt csak öt-hat testőrük van, nektek mindannyiatoknak milliók és milliók, veletek vannak. Senki sem érhet hozzátok, csak magatoknak tudtok ártani. Senki nem tud bántani.

A mai napon, mely megint egy nagy döntés napja, megesküszünk, hogy számunkra az egyetlen fontos dolog a felemelkedésünk, ez az egyetlen gondolatunk, semmi más, és ez meg fog valósulni. Minden másról gondoskodva lesz. Megvan az összes segítségetek hozzá, de ezt először át kell adnotok a segédjeiteknek kidolgozásra. Minden magától meg fog oldódni. Tisztítsátok, tisztítsátok meg a csakráitokat! Ne mondjátok: „Most más dolgom van”. Csak tisztítsátok meg. „Hogyan merészelek ilyen problémákkal bajlódni? Hogyan lehet, hogy a csakráim még mindig ilyenek?” Tisztítsátok meg reggel és este! Tisztítsátok meg! Biztos vagyok benne, hogy működni fog. Jövőre remélem jó híreket fogok hallani.

Isten áldjon meg benneteket