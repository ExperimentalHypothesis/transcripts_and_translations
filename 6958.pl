Wykład o Shri Krishnie (Przed Obiadem), 23.08.1986 Hostellerie am Schwarzsee, Friburg, Plaffeien (Szwajcaria) 

Zdecydowaliśmy, że Puja odbędzie się po kolacji, gdyż Shri Krishna urodził się w nocy, około północy, podczas gdy Ja urodziłam się o godzinie dwunastej w południe, tak samo jak Shri Rama.

Także Chrystus narodził się o północy.

Powiedziałam wam, że dzisiaj zamierzam opowiedzieć o Gicie. To jest druga część życia Krishny. Ono było tak różne i urozmaicone, że niektórzy ludzie, znów ci intelektualiści, twierdzą, że Krishna, który bawił się będąc jeszcze dzieckiem w Gokul, różni się od tego Krishny, który był królem Dwariki.

Gdy On został królem Dwariki, toczyła się wojna między Pandavami a Kauravami, jedni reprezentowali dobrych ludzi, a drudzy reprezentowali złych ludzi. Więc oni przyszli Go zapytać, czy zechciałby stanąć po ich stronie. A On im odpowiedział: "Posiadam do dyspozycji moją armię i siebie samego, cokolwiek z tego wybierzecie, będzie wasze". Na co Kauravowie odpowiedzieli: "Będziemy mieć twoją armię". Pandavowie z kolei powiedzieli: "Chcemy mieć Ciebie". Tak oto rozpoczęła się wojna, podczas której jego [Krishny] najlepszym uczniem był jeden z Pandavów zwany Arjuną.

I Arjuna poprosił Go, aby walczył po jego stronie. A On na to: "Nie wezmę żadnej broni do ręki, ale będę twoim woźnicą i poprowadzę twój rydwan". Prowadząc rydwan, Krishna nagle dostrzegł, że Arjuna wpada w depresję. I Arjuna powiedział: "Co to za wojna? Dlaczego mam walczyć? Walczę z moimi własnymi guru, którzy przekazywali mi całą wiedzę sztuki wojennej, walki, a także łucznictwa. Walczę z moimi własnymi kuzynami". A Shri Krishna na to: "Oni już są zabici, oni nie istnieją, są już martwymi ludźmi, gdyż oni nie są Zrealizowanymi Duszami, Ja ich już zabiłem. Więc musisz tylko zagrać w tym dramacie zabijania ich". Największą sprzecznością ludzi interpretujących Gitę jest to, że według nich, ci którzy czytają Gitę, powinni być wegetarianami.

Shri Krishna powiedział Ardjunie: "Zabij ich". Istoty ludzkie, jego własnych krewnych, jego własnych kuzynów, którzy byli złymi ludźmi. A co z kurczakami i kozami? Ale wszyscy ci, którzy zaczynają czytać Gitę w Indiach, rezygnują z jedzenia jakiegokolwiek mięsa i przechodzą na wegetarianizm lub poszczą. Jakże sprzeczne są te rzeczy. Przecież On nigdy nie głosił kazań na temat wegetarianizmu, przynajmniej w Gicie. I poprosił Arjunę, by zabijał. W dzisiejszych czasach trwa wojna między siłami zła i dobra. Wy nie musicie ich zabijać. Nawet jeśli zrobicie im bandhan, oni już są martwi, nie są Zrealizowanymi Duszami, wszyscy oni zostaną unieszkodliwieni.

Ale wy musicie ich zabić w tym sensie, że musicie zabić swoje połączenia z nimi. Zauważam, że wielu ludzi przychodzących do Sahaja Yogi mówi: "Ale moja matka nie jest jeszcze Sahaja yoginką i ona sprawia mi problemy, więc jak mogę praktykować Sahaja Yogę?". O cokolwiek innego oni będą walczyć z matką, ale nie o to. "Zabij swoje przywiązania i swoje relacje." On tak powiedział na wypadek, jeśli one przeszkadzają w waszym rozwoju duchowym. Takie jest przesłanie Gity na początek. Ale zauważyłam, że przeciwnie, w Sahaja Yodze są ludzie, którzy po ślubie chcą opuścić Sahaja Yogę, odciągnąć z niej swoich mężów lub zabrać swoje żony, albo chcą żyć z dala i nie udzielać się kolektywnie. Więc musicie zabić. Istnieją tzw. "Shadripu", istnieje sześciu wrogów, których mają ludzie, ale uważam, że we współczesnych czasach one się rozmnożyły.

Pierwszym jest pożądanie. Zabijcie swoje pożądanie. Pożądanie, które dzisiaj występuje, niszczy Zachód bardziej niż chciwość. Więc najpierw zabijcie swoje pożądanie. Następnie zabijcie swój gniew. Są pewne osoby, które mają wbudowaną reakcję, na skutek której, gdy tylko kogoś zobaczą, wpadają w gniew. Jeśli biały człowiek widzi czarnego człowieka, wpada w gniew, czarny człowiek widzący białego człowieka wpada w gniew, to jest zdumiewające. Chodzi Mi o to, że Bóg stworzył wiele różnych rzeczy. Życie byłoby nudne, jeśli wszyscy mieliby taką samą opaloną skórę, wszyscy wyglądali jednakowo. Tak oto stworzył On różne typy pięknych ludzi.

Ale ta złość może pochodzić z jakiegokolwiek źródła. Gdy zabijacie gniew, w rzeczywistości zabijacie wszystkie wasze więzi z przeszłością, reagowanie, uwarunkowania, które posiadaliście. Następną jest próżność, którą mają ludzie. Spotykam się z tym w większym stopniu, gdy jadę do miejsc, gdzie ludzie nazywają siebie biurokratami, gdy oni "pełnią obowiązki", jak matrony mówią ludziom co mają robić: "Zrób to, zrób tamto, i jeszcze to". To jest palec Krishny. Użycie palca Krishny wobec innych - to jest próżność. Próżnością jest myślenie, że jesteście perfekcyjni, jesteście bezbłędni, "Nic złego się ze mną nie dzieje". Jesteście najlepszymi ludźmi, Anglicy myślą, że są najlepsi, Niemcy myślą, że są najlepsi, Włosi myślą, że są najlepsi lub powiedzmy, że najlepsi ze wszystkich są Szwajcarzy. Ta próżność, to zakłamanie, muszą zostać wycięte w pień. Zobaczmy, co dotychczas osiągnęliście jako określony naród?

Co wnieśliście, przynależąc do pewnego kraju? Tylko ci, którzy należą do Królestwa Bożego coś osiągnęli. Pozostali są bezużytecznymi ludźmi, tylko poszukującymi wszelkich sposobów na wzajemną walkę, potępianie innych, a ta próżność jest jak balon. Wystarczy, że ktoś przyłoży szpilkę do niego i cały balon rozpadnie się. Obecnie, najgorszym [wrogiem] ze wszystkich - jest zazdrość, a ta największa jest wśród Hindusów. Hindusi są największymi zazdrośnikami. Szczególnie Hindusi, którzy są ponownie w rządzie i polityce, ale pozostali także są zazdrośni. Oni zawsze będą narzekać na innych ludzi i będą zazdrośni. Również na Zachodzie ludzie są bardzo zazdrośni, muszę przyznać. Oni są zazdrośni o takie rzeczy, że trudno w to uwierzyć.

Pewnego dnia jechałam samochodem i pewien dżentelmen był bardzo wściekły bez żadnego powodu. A inny dżentelmen wyjaśnił Mi: "Oni są zazdrośni, bo Pani siedzi w Mercedesie". A Ja na to: "To przecież nie mój samochód, a mojego męża, prawda?" Cóż jest takiego do pozazdroszczenia, że siedzę w Mercedesie? Uważam, że to jest bardzo głupie, bezsensowne, ale nadal nie mogę uwierzyć, że możecie być zazdrośni, że ktoś ma Mercedesa. Czy to ma jakieś znaczenie? Dla Mnie jest to absolutnie niepojęte, nie mogę tego zrozumieć. Ale bywają takie bardzo głupie rzeczy tego typu. Potrafię zrozumieć tylko jedną zazdrość, tę między mężem a żoną, odrobinę. Następnie, piątą rzeczą, o którą On poprosił nas, abyśmy zabili - jest przywiązanie, to jest bardzo ważne.

"To jest moje dziecko, to jest moje...". To także pochodzi z Indii, bardziej z Indii. "To jest mój kuzyn, to jest mój brat, to jest mój narzeczony, a to jest moja żona." A na Zachodzie wszystko jest na odwrót, oni nie dbają o swoje dzieci. Oni nie dbają o swoje matki, nie dbają o swoich ojców. Nie obchodzi ich nikt oprócz samych siebie. To pochodzi od ostatniego wroga, zwanego chciwością. Gdy już wstępuje w was chciwość, nie troszczycie się o innych, po prostu chcecie mieć wszystko od innej osoby. Chcecie ograbić innych ze wszystkiego. Cokolwiek inna osoba posiada, chcecie to mieć.

Ale kiedy nie chcecie mieć tego, każdy chce wam to dać, i tak się dzieje w Moim przypadku. Bardzo się boję nawet powiedzieć: "To jest ładne", gdyż już jutro znajdę to w Moim domu. Tak oto, chciwość jest wrogiem, który wyrządził tak wielką szkodę całemu światu. Ludzie dopuścili się wielkich dominacji w innych krajach. Po co? Dla tych diamentów i bezsensownych rzeczy tego typu? Zrujnowali nie tylko własne życie, ale także kolejnych generacji. Cała ich przebiegłość, z której korzystali w celu rujnowania wielu narodów polegała na tym, aby ich przeciwstawić jednego przeciw drugiemu, tworząc problemy, kreując wszelkiego rodzaju intrygi. Tylko po co? Z chciwości, która jest absolutnie jak rak, który nie pozwala nikomu istnieć.

A później zaczynacie się pożerać nawzajem. Myślę, że to jest jakaś choroba, ta chciwość. A wraz z nią podąża to skąpstwo i ludzie stają się skąpi. Czym się kończy ta chciwość? Ostatecznie wszystkie pieniądze, które zbieracie lub rzeczy, które gromadzicie w waszych domach, co się z nimi dzieje? Chcecie z nich korzystać. (Co się z nim dzieje? Staraj się być w uwadze, jak powiedziałam. W przeciwnym razie poproszę cię o opuszczenie sali, dobrze? Skup się.)

Co dzieje się z ludźmi, którzy są chciwi? Stają się skąpi, nie mogą cieszyć się życiem, nie mogą wydawać pieniędzy, gdyż największa radość polega na dawaniu rzeczy innym, bez wątpienia. Oni nie mogą dać żadnej radości nikomu, nie mogą zrobić niczego dla przyszłych pokoleń. Więc co się z nimi dzieje? Ich dzieci, gdy się pojawiają, stają się marnotrawne. Oni niszczą wszystkie dzieci, one prowadzą marnotrawne życie, wpadają w złe nawyki i rujnują siebie. Więc ich dzieci przychodząc na świat stają się skąpcami. Tak oto błędne koło zaczyna się kręcić. On powiedział: "Zabij ich, oni są twoimi sześcioma wrogami". Teraz mamy sprzeczność, którą ludzie ponownie stosują wobec Shri Krishny na tyle różnych sposobów, że to jest zdumiewające, że nie tylko Chrystus, nie tylko Mahomet, nie tylko Lao Tze, nie tylko Shri Rama, lecz nawet Krishna był wykorzystany w złych celach przez Jego zwolenników.

On jest tym, który jest "datast", "datast" oznacza tego, kto stoi na skraju uwagi i widzi wszystko, który obserwuje wszystko, który jest świadkiem. On opisał to tak: "Sakshi rupena samsthita", On staje się "sakshi", świadkiem. To jest to, co On powiedział, to jest gra. Ale znajdziecie wszelkiego rodzaju absurdalne rzeczy, które ludzie robią w imię Krishny. Tworzą sztuki teatralne, stają się Krishnami, stają się [niezrozumiałe] oszukują ludzi, zarabiają na tym pieniądze lub sprzedają książki na ulicach. Jeśli pojedziecie do Southall, zauważycie wielu ludzi z Zachodu ubranych w dziwne ubrania, chodzących dookoła i żebrzących o jałmużnę od Hindusów. A Hindusi mówią: "Och, spójrz tylko na tych żebraków, widzisz, oni przyjechali, aby coś dostać, więc dajmy im trochę pieniędzy". Zatem sprzeczność wobec życia Krishny, jest czymś tak nędznym, tak absurdalnym, że odczuwam ból widząc, jak w tym świecie tak wielka inkarnacja jest przez ludzi wykorzystywana w złym celu . Jeśli czegoś brakowało w tej inkarnacji, to tylko tego, że On nie dawał Realizacji ludziom, ale On o tym mówił. Powiedział o tym, rozmawiał o medytacji.

Zrobił wszystko to, co było potrzebne na tym etapie. Ale jaki jest tego rezultat? Cała Jego inkarnacja została wykorzystana w złym celu. Czytając Gitę będziecie zdumieni, jak ludzie zmienili Gitę, a także jej treść. To samo w Biblii, to samo w Koranie. Słowa, których nigdy nie powiedzieli, jak mogli to powiedzieć? Bylibyście zdumieni, to jest niemożliwe, ponieważ oni nie mogą zaprzeczyć samym sobie. Na przykład Gita jest napisana przez Vyasa, który był nieślubnym dzieckiem rybaczki. Lecz w Gicie jest napisane, że waszą kastę określa się wraz z waszym przyjściem na świat, jak to możliwe? Ten, który jest synem... nieślubnym synem rybaczki, jak może tak mówić?

Zobaczcie tę sprzeczność. To samo w Biblii, to samo w Torze, to samo w Koranie, we wszystkich tych książkach, wszyscy ci ludzie próbowali odegrać bardzo niechlubną rolę, dokonując zmiany. Ale możecie to znaleźć. Na szczęście, cokolwiek oni próbują robić, prawda wychodzi na jaw w ten sposób i wy możecie udowodnić, że cokolwiek oni mówią jest nieprawdą, jest niemożliwe. Ten Vyasa, który napisał Gitę był synem rybaczki, więc jak on może powiedzieć, że bramini są najwyżsi, jeśli on nie narodził się jako bramin. Jak można mówić, że wasza przynależność do kasty braminów ustanawia się wraz z waszymi narodzinami... Wraz z waszym ponownym narodzeniem! Oni usunęli tak niewiele - tylko słowo "ponowne narodzenie". Tak oni interpretowali Gitę na różne sposoby, pogrążając się w sprzecznościach. Wszystko to, co On napisał lub powiedział nie mogło być zmienione, oni oczywiście nie mogli tego zmienić, ale gdziekolwiek chcieli pokazać swój własny styl, robili to. Gdy już ostatecznie trafiło to w ręce braminów, którzy w istocie nie byli braminami, oni byli szudrami [członkami najniższej kasty], gdyż nie byli nawet Zrealizowanymi Duszami i zachowywali się w tak nieczysty sposób.

Oni nie powinni nazywać się braminami. Ale trafiło to w ręce tak zwanych braminów i oni źle to zinterpretowali. To samo z Biblią. Trafiła ona w ręce okropnych ludzi. Jan powiedział coś rozsądnego, w porządku, a co powiecie o Pawle? On pojawia się i psuje wszystko. Następnie pojawia się Augustyn, który psuje wszystko, dlaczego? Ponieważ oni są diabłami. Istnieje siła zła. Teoria mówiąca, że nie ma siły zła, jest złą teorią, że ona nie istnieje.

Jest siła zła i nie grajcie na jej korzyść nawet w tym niewielkim stopniu. I tego wyraźnie nauczał Shri Krishna. Ale mimo wszystko mogą pojawić się sprzeczności. Wyobraźcie sobie, że jesteście wyznawcami Krishny i biegacie po ulicy krzycząc: "Krishna! Krishna! Krishna! Krishna!" i świętujecie jak szaleni, "Krishna! Krishna! Krishna!" - właśnie tak. A jeszcze gorzej jest, gdy niektórzy ludzie nazywają siebie Krishnami. Tak jak to robił ten okropny Rajneesh, który powiedział, że [Krishna] kazał rozbierać się kobietom do naga: "Kazałem kobietom rozbierać się do naga". Zastanawiam się, kiedy Krishna kazał rozbierać się kobietom? Gdy był małym chłopcem, w wieku poniżej pięciu lat, wspinał się na drzewa w miejscu, gdzie zazwyczaj kobiety kąpały się w rzece Jamunie. On chował im ubrania, aby podnieść ich Kundalini i zobaczyć, jak to działa. Co jest w stanie zrozumieć dziecko w wieku pięciu lat? Czy ten haniebny typ miał pięć lat, gdy dopuszczał się tych nonsensów?

I jeszcze to używanie imienia Shri Krishny w ten sposób? Gdy rozbijał dzbany kobiet gopi [pasterek], co On robił? On przebudzał Kundalini, gdyż one niosły wodę z rzeki Jamuny, która była nawibrowana przez Radhę. On rozbijał je z tyłu, aby woda mogła spaść na ich Kundalini, aby one mogły dostać swoją Realizację za tego życia.

Tak oto wygląda Jego oczyszczanie. Ale pierwsze co zrobią, będzie oddzielenie Shri Krishny w formie dziecka i tego Shri Krishny, który mówił do Ardjuny. Więc to nie ma żadnego znaczenia i używajcie Go tak, jak chcecie. To jest bardzo powszechne, że ludzie zaczynają mówić o Shri Krishnie, jakby On był w ich kieszeniach lub jakby oni byli autorami Gity.

Podobnie jest w kościołach, gdzie mamy tych biskupów, którzy dużo piją, a potem biorą swoją Biblię i czytają ją do góry nogami. Cała ta kasta księży, niezależnie od tego, czy oni należą do tej czy innej grupy, wszyscy oni są hipokrytami najgorszego typu, wyciągającymi pieniądze od ludzi. Nawet indyjskie świątynie, mimo iż nie są radykalne, są zrujnowane. Wszelkie narkotyki i wszystko temu podobne są sprzedawane w indyjskich świątyniach. Wszyscy ci papieże i wszyscy ci ludzie robią coś, czego nikt się nigdy nie spodziewał. Wyobraźcie sobie, że oni produkują jakieś wino "Benedyktyńskie" w waszym Watykanie. Możecie sobie wyobrazić coś bardziej bezsensownego? Jeśli oni otworzą jutro bar z piwem, nie będę zaskoczona.

Tak oto zmierzamy do konkluzji, że wszyscy ci ludzie, którzy mówią o tych wielkich inkarnacjach i głoszą religie, wszyscy oni są hipokrytami. Nie ma religii. Prości ludzie wierzą tym obłudnikom, bo oni są tacy prości, tacy niewinni. Te przebiegłe, chciwe diabły, które zapoczątkowały te religie, wykorzystały tych prostych ludzi, użyły ich rąk do budowy świątyń, kościołów, meczetów. Oni nie mają w sobie żadnej religii, jak oni mogą mówić o Bogu? Ich życie jest tak nieczyste.

Zatem musimy rozpocząć naszą własną wrodzoną religię, naszą własną spontaniczną, naturalną religię, która jest ludzką religią, która jest Vishwa Nirmala Dharmą. Tą, która da wam wewnętrzny wzrost, a nie tylko pustą mowę, czy hipokryzję i wszystko to, co podszywa się pod religię, by oczernić imiona tych wielkich inkarnacji, to wszytko powinno ujrzeć światło dzienne, aby ludzie dostrzegli ten nonsens, który po dzień dzisiejszy przenika do naszych społeczeństw, wdziera się do naszych rodzin, przenika do naszych dzieci, to musi odejść.

[Wyrażenie w sanskrycie] Gdy tylko religia upada - nie mam tutaj na myśli tej bezsensownej religii - to wtedy [wyrażenie w sanskrycie], aby uratować "sadhu", poszukiwaczy. [Wyrażenie w sanskrycie] i zniszczyć wszystkie te diabły: "Ponownie rodzę się na nowo i na nowo". [Wyrażenie w sanskrycie], "w każdej yudze przyjmuję Moje narodziny". I to jest właśnie to, czym jest inkarnacja.

Musicie być bardzo szczęśliwymi ludźmi, że teraz możecie zobaczyć przebiegłość wszystkich tych diabłów, i możecie przebywać w tej czystości, w tej pomyślności w tej "hita", która była obiecana przez Shri Krishnę. On nigdy nie powiedział kłamstwa, to co powiedział było prawdą. On był prawdą. Ale ci, którzy próbowali Go wykorzystać, musieli podążać w kierunku czegoś, co było kłamstwem, hipokryzją i przebiegłością, ale w żaden sposób nie mogło to powstrzymać ludzi głoszących prawdę, od dotarcia do rzeczywistości.

Niech was wszystkich Bóg błogosławi.
