(02/2021 SOTTOTITOLI AGGIORNATI, traduzione verificata)
S H R I  M A T A J I  N I R M A L A  D E V I
Sahasrara Puja
“Continuate a vivere una vita nella realtà”
Cabella ligure, 9 Maggio 2004

Oggi è un giorno molto importante nella nostra vita di sahaja yogi. È il giorno in cui il Sahasrara è stato aperto, e questo è un avvenimento davvero molto carismatico.
Non mi sarei mai aspettata di riuscire a realizzarlo nel corso della mia vita, ma è accaduto. E tanti di voi hanno ottenuto l’apertura del Sahasrara. Senza di questo non avreste mai potuto conoscere la verità. Eravate tutti persi, come tutti gli altri.
Innanzitutto, il Sahasrara è il solo modo per percepire, comprendere e conoscere la realtà. Siete venuti a conoscenza della realtà e gioite di questo stato in cui sapete che cos’è la realtà.
È una grande benedizione che il Sahasrara sia stato aperto e che tutti voi abbiate ottenuto la realizzazione. Diversamente, tutti i discorsi rimangono soltanto discorsi, privi di significato, che non possono essere compresi, ed è per questo che la mia prima preoccupazione è stata quella di aprire il Sahasrara. Ha funzionato, ha funzionato bene e avete ottenuto tutti l’apertura del Sahasrara.
È una cosa notevole. Nessuno riesce a credere che tanti di voi abbiano ottenuto l’apertura del Sahasrara, ma adesso io posso vedere chiaramente la luce sulla sommità della vostra testa. Tutto ciò che avete ottenuto è indubbiamente notevole. Lo avete raggiunto in virtù di una ricerca onesta, di una ricerca onesta. Io non ho fatto niente, perché voi eravate lì proprio come delle lampade ed io mi sono limitata ad accenderle, tutto qui. Non è una cosa tanto difficile da fare.
Avete ottenuto voi questo stato di illuminazione, perché l’avete desiderato ardentemente, vi siete dati da fare e ci siete riusciti! È molto lodevole. Penso che il merito non vada a me, perché io avevo il Sahasrara aperto, ma realizzare questo in voi è stata una grande gioia per me.
Ora capirete perché, se il Sahasrara non è aperto, non è possibile parlare alla gente, non si può dire loro niente, perché proprio non capiscono. Con il Sahasrara aperto, la vostra comprensione migliora moltissimo. È ciò che è accaduto con tutti voi. E io sono molto felice che vi siano così tante persone con il Sahasrara aperto sedute qui e tante altre che non sono venute.
È una grande conquista che gli esseri umani ottengano a livello collettivo l’apertura del Sahasrara, mediante il quale conoscete la verità, la verità assoluta. Tutto ciò che sapete dopo la realizzazione è la verità assoluta. A quel punto non discutete, non fate domande, la conoscete semplicemente e l’accettate come conoscenza. È meraviglioso che fosse già tutto predisposto; però non era aperto. E una volta aperto, in che modo la gente ha compreso me ed anche le leggi del Divino!
È una tale benedizione del Divino che abbiate ottenuto l’apertura del Sahasrara; per questo potreste dire: “Noi non abbiamo fatto nulla, Madre”. Non è così.
La vostra ricerca della verità è stata intensa e determinata. Volevate conoscere la verità; è per questo che ha funzionato. Diversamente nessuna somma di denaro, nessuno sforzo, niente sarebbe stato di aiuto. Il Sahasrara doveva aprirsi da sé. È un percorso di crescita interamente vostro, direi, è tutto ciò che avete fatto a voi stessi ad aver reso possibile un avvenimento così meraviglioso.
Io non mi prendo alcun merito di questo, assolutamente. Devo dire che sicuramente vi ho fatto comprendere l’importanza di aprire il vostro Sahasrara. Niente più discussioni, niente più suggerimenti, niente; ma abbiate il Sahasrara aperto, che vi indica la verità.
In queste bellissime circostanze che cosa potrebbe dire vostra Madre? Io posso soltanto esortarvi a continuare a vivere una vita nella realtà, nella comprensione. Scoprirete che la verità esiste in ogni cosa. E il modo in cui usiamo questa verità è una nostra conquista.
La gente si perde perché non ha la conoscenza. La conoscenza derivante dai libri non è conoscenza. La conoscenza deve venire da dentro, dalla propria interiorità ed è ciò che è accaduto grazie all’apertura del Sahasrara. È avvenuto in tutte le nazioni e accadrà in tutto il mondo; moltissime persone otterranno la realizzazione. Solo che sento che non dovreste avere attaccamenti emotivi a questo; attaccamenti non emotivi, ma realistici: esiste, è accaduto, funziona.
Allora sarete in grado di dare la realizzazione agli altri, comprenderete l’importanza della realizzazione.
Non vi renderete conto del potere della realizzazione se non lo usate. Dovete perciò imparare ad usare questo potere che è dentro di voi, che ha iniziato ad agire e che vi darà capacità davvero enormi.
La mia salute è andata un po’ giù, dopo tutto sono molto anziana. Tuttavia non mi sento assolutamente stanca nel rivolgermi a voi. Sono davvero incantata che vi siano tanti sahaja yogi, tante persone con il Sahasrara aperto e che gioiscono del loro Sahasrara.
In effetti mi sarebbe piaciuto che mi rivolgeste alcune domande, ma potete scriverle e inviarmele. Cercherò di rispondere ad esse prima o poi. Sarà un’idea molto migliore.
Quindi grazie molte. Che Dio vi benedica.
Crescete in Sahaj, crescete nel vostro essere.
Che Dio vi benedica. Tutte le mie benedizioni.