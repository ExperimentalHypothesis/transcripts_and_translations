13 mai 1982
Public Program
Christchurch House, Brighton (England)
Partea stângă

Program public

13.05.1982 - Brighton, Anglia

(Primele trei minute sunt fără sunet.)

...dar, după cum v-am spus, pot exista și condiţionări bune. În acelaşi fel, puteţi avea obiceiuri bune sau rele. Dacă obiceiurile vă frânează sau vă împiedică ascensiunea, pot să vă și ajute să vă stabilizaţi.

Condiţionările vă sunt date de materie pentru că interacţionăm cu ea în fiecare zi. Când o fiinţă umană vede materia, o agresează şi doreşte să folosească materia în scop personal. Schimbă formele materiei pentru propriul scop. Începe să se obişnuiască cu materia sub forma confortului, al ajutorului sau al îndrumării în viaţă. Cu cât depindeţi mai mult de materie, cu atât spontaneitatea se reduce, deoarece interacţionaţi cu ceva mort. Interacţionăm cu materia doar atunci când este moartă. Nu ne pasă atât de mult de ea cât timp este vie. Astfel, insensibilitatea materiei se stabilizează în noi când începem să folosim materia în scop personal.

„Dar cum să existăm altfel?” ne putem întreba. Dacă Dumnezeu ne-a dat lucrurile materiale şi materia, nu ar trebui să le folosim? N-ar trebui să ne bucurăm de ele? Dar noi nici nu ne bucurăm de ele cu adevărat. Înainte de Realizare, nu vă puteţi bucura de niciun lucru material. Puteţi doar să vă formaţi un obicei şi puteţi deveni sclavul materiei înainte de Realizare.

E un principiu fundamental al economiei, acela că, în general, nevoile nu sunt niciodată satisfăcute. Asta înseamnă că astăzi doriţi să cumpăraţi spre exemplu un covor. Bun, l-aţi cumpărat! Deci covorul devine o bătaie de cap, deoarece este în posesia voastră și trebuie să aveţi grijă de el. Trebuie să-l asiguraţi, trebuie să aveți grijă să nu se strice – înainte de toate. Și în al doilea rând simțiți iar nevoia să cumpăraţi altceva. Aţi cumpărat covorul – gata! Apoi trebuie să aveţi altceva, apoi altceva, și iar altceva... Deci nu vă satisface, nu vă dă bucurie. Materia nu vă poate da niciodată bucurie.

Spiritul este cel care vă dă bucurie. Iar când are loc ascensiunea, când deveniţi Spiritul, atunci materia capătă alt sistem de valori în interiorul nostru. Sistemul de valori al materiei este foarte diferit. Sunt convinsă că Jason v-a spus că atunci când vă primiţi Realizarea, începeţi să simţiţi briza răcoroasă în mâini. În relaţia cu materia vă ajută foarte mult să fiți suflete realizate, deoarece ştiți imediat ce este bun şi ce este rău pentru voi.

De exemplu, mâncaţi ceva care nu este bun pentru voi; vă pierdeţi imediat vibraţiile şi aveți senzația de căldură. Chiar privind acea mâncare, se poate întâmpla asta. Dacă vreţi să staţi pe un scaun pe care a stat cineva care este o persoană foarte rea, imediat simţiţi: „Oh! Ceva nu e în regulă aici!” Simţiţi cu ajutorul vibraţiilor, care sunt ceva sigur, ceva absolut. Şi această condiţionare poate fi depăşită, obiceiurile pot fi învinse, numai dacă deveniţi Spiritul, deoarece Spiritul este întotdeauna dominat de materie. Iar Spiritul trebuie să înfrângă dominaţia materiei. În realitate, Spiritul nu poate fi dominat de nimic. Ce vreau să spun este că Spiritul este acoperit, aşa cum soarele poate fi acoperit de nori. În acelaşi fel toată tendința noastră de a domina materia, sau de a deveni sclavii ei, putem spune, ne face să ne asuprim Spiritul, acoperindu-L, împiedicându-L să se manifeste. Spiritul este acoperit de nori. Nu-L putem vedea, simţi. Nu simțim spontaneitatea persoanei, care este frumuseţea Spiritului.

Deci, ce judecăm atunci când judecăm pe cineva? Cum arată, ce îmbrăcăminte poartă, cum merge, cum este educat, dacă ştie să spună „Mulţumesc”, „Îmi pare rău.” Toate aceste lucruri ne impresionează. Ce maşină are, ce casă are. În acest mod am putea rata un sfânt. Am putea pierde șansa de a-L recunoaște pe Iisus din nou, pentru că El era fiul unui simplu tâmplar! Cum Îl vom recunoaște pe Christos? Există vreun mod de a-L recunoaște pe Christos? Mulţi oameni spun acum: „Christos va veni, va apărea la televizor.” Puteţi să puneţi pe oricine acolo, drept Christos. Cum ne vom da seama? După îmbrăcăminte sau după altceva? Majoritatea picturilor şi statuilor lui Christos nu seamănă deloc cu Christos, deloc. Sunt lucruri oribile. Nici nu ştiu ce sunt. Aşadar cum vă veți da seama dacă este Christos, și nu un fel de şarlatan sau vreun individ venit anume pentru a vă induce în eroare. Nu există nicio cale de a afla care este adevărul, deoarece suntem atât de obişnuiţi cu formele materiale pe care le avem.

De exemplu, ideea noastră despre artă este modelată în acelaşi fel. Ne place acest gen de artă. Dacă-i întrebi: „De ce?” „Pentru că are armonie.” sau poate: „Este mai bine proporţionată” şi aşa mai departe. Dar cum ştiţi asta? Ştiţi, pentru că aţi citit anumite cărţi sau poate aţi înţeles de la altcineva că asta este artă, este frumos. Vreau să spun că etichetaţi ceva drept frumos, dar este el cu adevărat așa? Dacă este frumuseţe, ar trebui să fie Spirit, deoarece Spiritul este frumuseţe şi frumuseţea este Spirit. Deci este frumuseţe? Cum vă daţi seama că această artă este frumoasă sau nu? De pildă, potrivit ideilor actuale de frumusețe feminină nu cred că Mona Lisa este o femeie frumoasă. Adică, în zilele noastre femeile extrem de slabe sunt considerate frumoase. Deci cum de este considerată Mona Lisa atât de frumoasă? Ce este special la ea? Mii de oameni se adună să vadă pictura! De ce? Ce este special la ea? Numai vibraţiile vă vor spune că emite vibraţii! Ea place Spiritului vostru, fără să vă daţi seama! Nu sunteţi conştienţi de asta. Îi place Spiritului vostru. De aceea Mona Lisa este universal apreciată.

Dar când această condiţionare devine colectivă - orice astfel de condiţionare devine colectivă - acceptând că: „Asta este forma frumuseţii; asta este forma realității; asta este forma spontaneității” începe confuzia. Confuzia începe în acel punct, când condiționarea devine colectivă. De exemplu, am întâlnit câţiva din discipolii unor guru, și i-am întrebat: „Ce vă face să credeţi că gurul vostru este autentic, ce v-a dat?” Mi-a spus: „Pentru că stând pur şi simplu pe scaun, încep să sar. Nu mă gândesc să fac asta, dar se întâmplă, e spontan.” Iar în prezenţa Mea, corpul i se mişca într-un mod înfiorător! Oricine ar simți foarte multă compasiune şi grijă pentru un om care nu poate sta nemișcat cinci minute.

Doamnă: Scuzaţi-mă, nu era spontan, de vină erau nervii... 

Shri Mataji: Da, asta şi spun... 

Doamnă: Greşiţi în ceea ce spuneţi.

Shri Mataji: Despre ce anume?

Doamnă: Despre tot. 

Shri Mataji: De unde veniți? 

Doamnă:  De pe stradă.

Shri Mataji: Așa este. Mai bine plecați! 

Doamnă: Nu vă faceţi griji, plec! 

Shri Mataji:  Uitaţi-vă la ea! Se va duce într-un bar acum! 

Trebuie să încercaţi să înţelegeţi subtilităţile. Dacă știți cu siguranță - să presupunem că cineva începe să sară. E adevărat ce spunea, că este din cauza nervilor! Asta înseamnă că nu aveţi control asupra nervilor, nu-i aşa? Nu credeţi? Nu aveţi control. Nu aveți stăpânire. Spontaneitatea nu este un lucru care vă face sclav, aici încerc să ajung. Nu vă face sclav, vă face maestru. Spontaneitatea trebuie să vă facă maestru, nu sclav! Cred că venea de la meditaţia transcendentală, pentru că ei sar aşa. Şi ajung epileptici.

Am vindecat mulţi dintre ei! Nu ştiu dacă a mai venit cineva de acolo. Chiar şi capul academiei lor din Scoţia care – academia cercetașilor zburători, cum o numesc Eu, unde oamenii plătesc trei mii... Domnul de aici este unul dintre cei care au suferit. Atunci când suferă, își dau seama cu adevărat ce este. Deunăzi am văzut un epileptic care avea crize atât de frecvente. Bietul copil, avea doar douăzeci şi şase de ani, era tânăr și ar fi trebuit să se bucure de viaţă, dar trecea printr-o asemenea traumă, nu vă puteţi imagina.

Și dacă asta se întâmplă celor care merg la un guru, şi îl plătesc, cum ar putea fi el aproape de Spirit? Asta încerc să vă spun, că Spiritul vă dă spontaneitatea prin care sunteţi maestru. Sunteţi propriul vostru maestru, maestru complet, fără înrobiri de niciun fel, fără a dezvolta obiceiuri. Toate obiceiurile dispar. Deveniţi atât de spontani, încât nu e nevoie să vă spun, renunţaţi la toate obiceiurile şi deveniţi propriul maestru. Asta ar trebui să vi se întâmple! În schimb, dacă vă complaceţi în lucruri care vă dau dependență, vă va plăcea o vreme, pentru că nu vă puteţi abţine, dar dacă staţi într-adevăr să judecaţi, veți şti că nu este ceea ce v-ați dorit. V-ați dorit să fiţi propriul vostru maestru.

Aici, pe această planşă, aşa cum vi s-a arătat, avem două puteri, cea stângă şi cea dreaptă. Puterea stângă este cea care ne dă condiţionări, partea stângă, subconştientul, subconştientul colectiv, ne dă condiţionările. Dacă încercaţi să negaţi toate acestea, partea dreaptă este și mai rea. Ne dă acţiunea, dar prin acţiune putem deveni foarte orientaţi spre ego. Aşadar ambele căi pot crea probleme. Presupunând că spuneţi: „În regulă, nu am nicio condiţionare. Ce este rău în a face un lucru sau altul?” Iar dacă o ţineţi tot aşa cu ideea asta, cu libertatea asta, veți ajunge la decădere nu la libertate. Deoarece libertatea trebuie să se bazeze pe înţelepciune. Deci este greșit să vă îndreptați spre oricare din aceste două părți. Aşadar care este direcția corectă?

Atunci când sunteți pe centru nu sunteți condiţionați de nimic şi nu sunteți orientați către ego. Dar cum să ajungi pe centru este problema. Problema este cum să devii astfel. Să fii spontan înseamnă să fii absolut liber. Aş asemăna aceste două puteri, să spunem, cu frâna şi acceleraţia unei maşini. Deci folosiţi ambele puteri, atât frâna cât și acceleraţia. Încercaţi să controlaţi aceste două puteri. Însă este dificil să înţelegeţi cum să folosiți aceste puteri. Treptat, exersând, veți reuşi. Veți ști să conduceţi maşina, și veți deveni un şofer bun. Dar chiar și după ce deveniţi un şofer bun, încă nu sunteţi un maestru. Însă la un moment dat deveniţi maestrul. Deci azi, maestrul din interiorul nostru este Spiritul.

Dar înainte de Realizare nu suntem maestrul, deoarece maestrul nu se manifestă în mintea noastră conştientă. Nu se manifestă în mintea noastră conştientă, în sensul că nu putem folosi puterile Sale. Spiritul există, are propriile Sale puteri. Însă noi nu am simţit acele puteri în interiorul nostru. Odată ce simţim puterile Spiritului, ne folosim propriile puteri care există în interiorul nostru. Puterile se află în interiorul nostru. Sunt propriile noastre puteri. Nu trebuie să împrumutăm de la nimeni, să cerem de la nimeni, ele există în noi. Spiritul se află în interiorul nostru dar El trebuie să ilumineze conştiinţa noastră. Trebuie să se manifeste în conştiinţa noastră. În termeni medicali pe înţelesul tuturor, putem spune că Spiritul trebuie să se manifeste în sistemul nostru nervos central; în sistemul nostru nervos central, astfel încât să ştim ce facem. Nu înseamnă că începem să săltăm pe scaun, cum spun unii că li se întâmplă pur şi simplu. Asta este hipnoză. Nu este corect. Mintea voastră nu conştientizează. O faceţi sub hipnoză. Hipnoza poate proveni de la o forţă exterioară. Nu este forţa, conştiinţa, înţelegerea, sau puterea voastră. Este a altcuiva, deoarece nu voi faceţi asta.

Întrucât materia are puterea de a ne subjuga, în acelaşi fel, există anumite lucruri materiale, aş spune, care sunt foarte periculoase. De exemplu, să luăm cancerul. Cancerul vă subjugă. Este un lucru foarte serios. Cancerul pune stăpânire pe voi, voi nu-l puteţi stăpâni. Să luăm un exemplu concret. Care sunt cauzele apariției cancerului? Doctorii dau tot felul de explicații. Sahaja Yoga poate vindeca cancerul, categoric îl poate vindeca, l-a vindecat. Mulţi Sahaja Yoghini au vindecat cancerul. Cum? Este foarte simplu. Deveniţi propriul vostru stăpân şi stăpâniţi şi boala, stăpâniţi orice. Deoarece maestrul se află în interiorul vostru, doar că încă nu s-a manifestat în conștiința voastră, iar atunci când acest lucru se întâmplă, are loc yoga, unirea.

Ar trebui să ne limităm strict la Realizarea Sinelui acum. Voi vorbi despre Dumnezeu data viitoare. Realizarea Sinelui înseamnă ca Spiritul să se manifeste în conştiința voastră. Cum apare cancerul? Să vedem cum se întâmplă asta. Este cauzat de activitatea de pe partea stângă. Ei bine, activităţile de pe partea stângă sunt traume emoţionale, probleme emoţionale, șocuri emoționale, insecuritate emoţională. Insecuritatea de orice fel vă poate duce pe partea stângă. Toți acești guru oribili pot accentua această stare, deoarece vă hipnotizează, vă duc pe stânga. Pun un spirit în voi sau nu ştiu ce fac, însă vă duc pe stânga. Oricare dintre aceste activităţi, care nu sunt autorizate de Dumnezeu, odată întreprinse, vă duc pe partea stângă, deoarece nu vă puteţi înălţa pe centru. Aşa că mergeţi fie pe stânga, fie pe dreapta.

Atunci când faceţi în exces aceste lucruri, cum ar fi magia neagră... Am auzit că mai aveţi aici pe cineva, un fel de lider de organizație, iar individul vedea cum se mișcă toate lucrurile prin casă. A venit la Sahaja Yoga iar cana și alte lucruri din camera lui se mişcau, iar el nu putea explica ce se întâmplă. Stătea jos şi vedea lucrurile mişcându-se încoace şi încolo. Se întâmplă! Ce este asta? Ce înseamnă să faceți un lucru pe care nu-l puteţi controla? Ajungem din nou în acelaşi punct. Ceva ce nu puteţi controla.

Aşadar intraţi într-o zonă, într-o zonă în care altceva pune stăpânire pe voi şi nu mai aveți propriul vostru control. Și zona în care intrați, este cea de care sunt afectaţi toți pacienţii de cancer. Foarte surprinzător. Nu sunt conştienţi, nu ştiu cum ajung acolo. O femeie, de pildă, să spunem că suferă de nesiguranţă cu privire la soţul ei, sau poate altceva, poate se teme că soţul o poate părăsi oricând, și îl iubeşte. Orice ar fi, o astfel de femeie poate face cancer la sân, deoarece se instalează nesiguranţa într-unul din centrii pe care-i puteţi vedea aici, centrul inimii, inima centru, cum o numim noi. Dacă acest centru se dereglează, dacă o femeie are sentimentul de insecuritate, indiferent de motiv, devine vulnerabilă la un astfel de atac şi se poate îmbolnăvi de cancer. Deci trebuie să înţelegem viaţa în toate aspectele ei și nu în unul singur. Impactul total al vieţii, efectul ei total, relaţia totală cu viaţa trebuie înţelese. Ei bine, niciun doctor nu ştie asta! Știe oare un doctor când tratează o pacientă de cancer la sân, că are sentimentul de nesiguranță?

Există o altă boală de care suferă multe fete, anorexia. Nu mănâncă. Pur şi simplu renunţă la mâncare. Nu ştiţi de ce se întâmplă asta. Doctorii și nimeni altcineva nu pot vindeca anorexia. De ce? Motivul stă în relaţia tată - fiică. Să spunem că tatăl moare, iar fiica nu apucă să-l vadă, sau în inima ei îşi iubeşte tatăl, dar nu o arată, sau tatăl şi fiica sunt într-o relație proastă, atunci, veți fi surprinși, ea poate deveni anorectică. Dar este imposibil ca doctorii să înţeleagă – sunt câţiva aici – este imposibil pentru orice ştiinţă medicală să înțeleagă asta deoarece nu văd fiinţa umană în totalitatea ei. Ființa umană este un instrument foarte delicat creat de Dumnezeu. Tendința noastră de a fi duri cu ceilalţi, de a-i face să sufere, de a le cauza un sentiment de insecuritate, e nedreaptă, injustă. Fără să știm îi facem să aibă un profund sentiment de insecuritate, şi astfel de sentimente pot produce boli incurabile, de care nu suntem conştienţi.

Deci ce-ar trebui să se întâmple cu noi pentru a înţelege întregul? Ar trebui să atingem starea în care să putem vedea întregul. Ca şi cum, dacă ar fi să văd acum, de exemplu, întregul Brighton, ce-ar trebui să fac? Ar trebui să Mă urc într-un avion şi să-l văd de la înălţime. De acolo pot vedea întregul. La fel și conştiinţa și înţelegerea voastră ar trebui să se înalțe până la punctul în care să puteți vedea întregul. Dacă nu vedeţi întregul, viziunea parţială sau puţinul pe care-l vedeţi, poate crea confuzie, poate crea probleme, şi unele dintre ele pot fi foarte, foarte grave. Deoarece ca fiinţe umane, nu ştim ce suntem de fapt.

Cea mai mare problemă a fiinţelor umane, este că spun: „Nu îmi place”. Ei bine, cine este acest „îmi”? Este Spiritul sau egoul vostru? Cărei părți din interiorul vostru nu-i place? Sau sunt condiţionările voastre? Pentru că sunteţi crescuţi într-un anumit fel, nu vă place ceva. Cărei părţi din voi nu-i place? Veți fi uimiţi că nu este vorba de Spirit. Deoarece cum ştiţi dacă ceva place Spiritului? Numai prin vibraţii! Când veţi simţi vibraţiile, numai atunci veți putea spune că Spiritului vostru îi place acel lucru, deoarece emite vibraţii.

Deci ca ființe umane suntem încă într-o etapă de tranziţie; n-am atins acea stare numită starea de Realizare a Sinelui, în care deveniţi Spiritul. Țelul este să deveniți Spiritul. Când deveniţi Spiritul, ştiţi ce vă place. Ştiţi ce vă place cu adevărat, deoarece atunci sunteţi realitatea, nu vă mai identificați cu nicio condiţionare, nu vă mai identificați cu egoul, ci cu ceea ce sunteţi cu adevărat, cu Spiritul vostru. Şi, surprinzător, Spiritul este o fiinţă colectivă. Nu este un simț colectiv artificial din interiorul vostru, de genul: „Ei bine, noi cei din Brighton suntem uniți”, sau: „Locuim pe aceeași stradă, deci suntem una”. Nu este asta, este ceva ce sunteţi în interior, sunteţi cu adevărat o fiinţă colectivă şi începeţi să simţiţi colectivitatea în interiorul vostru prin aceşti centri diferiţi care funcţionează. Şi îi puteţi simţi pe ceilalţi, îi puteţi simţi pe ceilalţi în vârfurile degetelor. Puteți crede? În Biblie este scris că mâinile voastre vor vorbi. Este scris că mâinile voastre vor vorbi în aceste timpuri. De ce nu încearcă oamenii să descopere cum pot vorbi mâinile lor? Asta se întâmplă, începeţi să simţiţi în vârfurile degetelor, începeți să înţelegeţi ce este realitatea, ce este frumuseţea, ce este bucuria, ce este iubirea.

Problemele de pe partea stângă ne dau în cele din urmă durere fizică. Este foarte dureros să ai probleme de parte stângă. Este foarte, foarte dureros. Durerea nu poate fi explicată, nimeni nu înţelege, nimeni n-o poate vindeca, n-o puteţi spune nimănui, iar oamenii cred că vă agitaţi fără rost, vi se recomandă tratament psihologic, iar voi chiar nu înţelegeţi de ce există această durere în voi. Şi această durere vine de pe partea stângă, din subconştient. Dar dincolo de subconştientul nostru se află subconştientul colectiv, iar în acest subconştient colectiv se află tot ce a existat de la început până în ziua de azi în creație, totul se află în interiorul vostru. Şi odată ce ajungeţi în subconştient, vă pierdeţi acolo. Sunteţi atât de copleşiţi de puterea subconştientului, încât este peste puterile voastre s-o înţelegeţi, nu vă puteți elibera, și este imposibil să nu fiți complet acaparați de ea. Vă acaparează din ce în ce mai mult.

Spre exemplu am întrebat: „De ce aţi continuat să faceţi asta, cu toate că ştiaţi că nu voi o faceţi, ci altcineva? De ce aţi continuat totuși?” Mi-au spus: „Mamă, eram orbi, era întuneric, nu ştiam încotro ne mişcăm şi continuam la nesfârşit.” Aşa cum v-am spus, a te simţi vinovat este cel mai mare blocaj, pentru că odată ce începeți să vă simţiţi vinovaţi, se blochează acest centru de pe partea stângă și este foarte dificil. Şi nici nu ştiţi de ce vă simţiţi vinovaţi. Tot timpul vă simţiţi vinovaţi fără să ştiţi de ce, de ce vă vin idei de culpabilitate, iar sentimentul de vinovăţie vă împiedică să vă bucurați, să vă bucurați de orice, să fiți spontani. De ce? Şi asta explică de ce ne simţim nefericiți fără vreun motiv uneori. În realitate, Dumnezeu nu ne-a creat ca să fim nefericiți. Ne-a creat atât de frumos, cu atâta grijă! Ne-a creat cu atâta iubire şi compasiune, nu pentru a ne face nefericiți! Nu El ne dă boli, nici probleme, ci noi singuri am creat aceste lucruri mergând la extreme pe stânga sau pe dreapta.

Întrucât astăzi vorbesc numai despre partea stângă, aş spune că a te simţi nefericit pentru lucruri minore este de asemenea greşit, este nedrept față de tine însuţi. Cei care sunt pe stânga trebuie să ştie că sunt Spiritul, că sunt acea frumuseţe care trebuie manifestată, care trebuie exprimată. Trebuie să știe că nu ar trebui să sufere tot timpul şi să trăiască în nefericire. În niciun caz. Dar pentru că preiau prea mult asupra lor, îndură atât de mult, devin astfel. Şi pentru a evita acea povară pot să-și formeze alte dependențe. Mulţi se apucă de băut, pentru că nu pot suporta durerile vieţii. Nu le pot suporta, de aceea se apucă de băut.

Dar odată ce Spiritul se trezeşte în interiorul vostru, deveniţi atât de puternici! Deveniţi atât de veseli, atât de spontani, încât toate aceste lucruri dispar. Toate aşa-numitele boli, aşa-numitele obiceiuri, pur şi simplu dispar şi deveniţi o personalitate nouă, înfloritoare. Nevoia de a avea canalul central în interiorul vostru... Puteţi da vina pe Dumnezeu: „De ce ne-a dat aceşti centri pe partea stângă, ce nevoie era? N-ar fi trebuit să ne dea partea stângă, şi-atunci am fi fost pur şi simplu pe centru.” Dar problema este că oamenii trebuie să ştie, în deplină libertate, ce atitudine să aibă faţă de ei înşişi. Trebuie să înveţe înţelepciunea printr-o cale mai dificilă. Trebuie să înveţe că mergând la extreme, vor suferi. Trebuie să conştientizeze asta, deoarece dacă trebuie să devină cu adevărat absolut liberi, trebuie să se înalţe în înţelepciunea lor. Dacă nu sunt oameni înţelepţi, nu pot intra în Împărăţia lui Dumnezeu, deoarece sunt delăsători. Oamenii cărora nu le pasă de nimic, care nu înţeleg nicio lege sau regulament, vor trebui închiși dacă vin în Anglia.

În acelaşi fel, oamenii care nu au înţelepciune în interior o vor învăţa doar prin suferinţă. Dar nu ar trebui să cereți suferinţă. Când cereți să suferiți, cereți de fapt să greşiți, de la bun început. Cum să suferiţi dacă nu greşiţi? Deci, când cereți să suferiți, ați comis greşeli. Singurul lucru pe care ar trebui să-l cereți este să fiți una cu Spiritul. Iar dacă cereţi să fiţi Spiritul, El vă aparţine şi trebuie să deveniţi una cu El. Este dreptul vostru să deveniţi una cu El.

Nu vreau să vă îndatorez şi nu fac nimic special pentru voi. Totul este în interiorul vostru. Sunteţi ca o lumină care trebuie doar aprinsă, deoarece Eu sunt o lumină aprinsă. Iar voi deveniţi apoi o lumină aprinsă putând aprinde la rândul vostru alte lumini. E foarte simplu. Dacă deveniţi o lumină aprinsă, îi puteţi ilumina pe alţii. Nu trebuie să vă mai îngrijoreze nimic altceva. Voi înşivă deveniţi o lumină aprinsă, asta este ideea. Aveţi totul în interior, vă aparţine, trebuie doar să-l descoperiţi. Atât de simplu este. Nu este nimic foarte complicat cum încearcă unii să pretindă sau cum vă fac să credeţi aceşti filozofi – nimic de genul ăsta! Este foarte simplu, este în interiorul vostru, este spontan, este un proces viu. Aşa cum printr-un proces viu aţi devenit fiinţe umane, tot aşa veţi deveni fiinţe umane superioare! Este absolut spontan, nu puteţi plăti pentru asta. Cum să plătiţi? Vreau să spun că este ceva absurd! Dacă este un proces viu, cum puteţi plăti pentru el? Cât plătiţi unui copac să crească? Plătim noi pentru vreun proces viu? Cât îi plătim nasului nostru pentru a respira? Plătim pentru asta? Este absurd, ridicol! Putem plăti pentru asta? Nu putem, este un proces viu, trebuie să deveniţi.

Oul trebuie să devină pasăre. Ei bine, cât plătiţi unui ou să devină o pasăre? Sau cât plăteşte oul mamei ca să devină un pui? Atât de ridicol este. Dar nu înţelegem niciodată că lucrurile vii sunt atât de spontane! Nu vedem niciodată lucrurile vii, trăim cu materia, cu lucrurile moarte, nu cu cele vii. Nu puteți urmări un arbore, o floare cum devine fruct, nu puteţi să o faceți deoarece se petrece atât de încet, nu puteţi observa cum o floare devine fruct. Descoperiţi dintr-odată că procesul a avut loc! Aşa cum, atunci când M-am întors din India, am găsit toţi copacii goi în Londra, absolut ca nişte beţe uscate, ca nişte beţe uscate. Şi ce să vezi, într-o săptămână totul a înverzit, iar în următoarea, incredibil, vegetația era luxuriantă! Nici măcar nu observăm, luăm totul ca atare! Se întâmplă! Cum? Este un miracol. Dacă priviți, este miraculos cum aceste flori... de exemplu, un anumit copac face un anumit tip de flori, un altul face alt tip de flori. Cum se întâmplă? Cine le diferențiază? Cine le dă forma potrivită? Cine organizează totul? Asta ar trebui să realizăm că numai Puterea Atotpătrunzătoare a lui Dumnezeu înfăptuieşte toată munca vie! Şi odată ce deveniţi Spiritul acea putere începe să curgă prin voi. Simţiţi acea putere curgând prin voi, ca atunci când Christos a fost atins şi a spus că o parte din puterea Sa a curs către cineva. Deveniţi pur şi simplu un mediu pentru acea putere care curge. Dar sunteţi autorizaţi să o mânuiţi, să o dirijați, să o înţelegeţi. Ştiţi totul despre ea, cum s-o dați și altora, cum să lucraţi cu ea, ştiţi cum să vă vindecaţi pe voi înșivă și pe alţii. Știți cum funcționează mecanismul vostru interior.

Dincolo de asta, obţineţi puterile de a depăşi toate problemele mecanismului vostru interior. Este atât de fantastic! N-am cunoscut acest lucru până acum de aceea pare atât de fantastic. Și totuși nu ni se pare fantastic, atunci când vedem toate aceste flori devenind dintr-odată fructe. Nu ni se pare. Însă vedem oamenii devenind fructe şi atunci pare de-a dreptul fantastic. Nu s-a mai întâmplat înainte. O singură persoană dobândea Realizarea şi aceea extrem de greu. Nimeni altcineva nu o primea așa cum se întâmplă în ziua de azi. Vă spun că acesta este timpul înfloririi, care a fost promis, care a fost deja anunţat de profeţi.

Chiar și un mare poet din ţara voastră, William Blake, l-a prezis. A spus că aceste timpuri vor veni când oamenii lui Dumnezeu vor deveni profeţi, şi aceşti profeţi vor avea puterea de a-i face şi pe alţii profeţi. Nimeni n-ar putea să o spună mai direct decât Blake, vă asigur. A fost atât de măreț să anunțe asta şi este lucrul pe care ar trebui să-l aşteptăm de la cei la care ajungem în căutarea noastră. Am devenit noi profeţi? Şi ce este un profet? Un profet este o persoană colectivă care ştie totul, care este maestru. Numim un profet, maestru. Este ceea ce ar trebui să deveniţi, maestrul. Iar această calitate este foarte simplă, este construită în voi, trebuie doar conectată. Aşa cum un televizor trebuie să fie conectat la reţea, totul este deja implementat şi începe să funcţioneze. La fel sunteţi şi voi, aveți totul în interior. Trebuie doar să aveți conexiunea. Oricare ar fi casta, comunitatea, rasa, naţionalitatea, formele sau înălţimea voastră, orice aţi fi, nu are nicio importanţă, deoarece aveţi cu toţii în interiorul vostru, această măreață putere a renaşterii şi trebuie să vă naşteţi din nou, şi vă veți naşte din nou. De ce nu chiar astăzi?

Nu trebuie să vă supăraţi; oamenii se mai supără uneori, pentru că nu le place ca cineva să le vorbească despre ceva care îi face să se simtă prost. Nu le place. De exemplu, să luăm cazul unui beţiv, fiind alcoolic nu-i place şi se simte prost, dacă-i spune cineva, chiar și în modul cel mai blând că ar fi bine să se lase de băut; nu-i place. Însă Eu nu vă spun să nu faceţi asta, vă spun doar că pur și simplu veți renunța. Eu nu spun: „Nu faceţi una sau alta”, pur şi simplu se întâmplă. Mai întâi trebuie să înţelegeţi care este problema şi cum să o depășiți. De aceea trebuie să vorbesc, altfel nu ar fi nevoie, pentru că pur şi simplu se întâmplă; funcționează deoarece sunteţi pregătiţi, primiţi Realizarea spontan. Eu nu fac nimic, aş spune că sunt doar un catalizator, că funcţionează de la sine. Sper că îmi veți pune câteva întrebări înainte de a trece la Realizare. Dacă aveţi întrebări, vă rog să Mi le puneți. Trebuie să întrebaţi! Da?

Domn: Există vreo diferenţă între ceea ce spuneţi Dumneavoastră și ceea ce spune guru Maharaj... 

Shri Mataji: Cine? 

Domn: Guru Maharaj.

Shri Mataji:  Ei bine, vă spun un lucru, când vorbiţi despre un guru, nu vreau să intru în polemică cu voi. Bine? Vă spun asta înainte de toate. Dar întrebaţi-vă pe voi înşivă sau întrebaţi pe oricine: „Ce a făcut el pentru oricare dintre voi?” A fost în stare să vă dea vreo putere, sau să dea cuiva puterea? Înţelegeţi? Pot să vă spun că toţi cei de aici care sunt suflete realizate, arată exact ca voi. Sigur, privindu-le chipul puteți realiza că sunt foarte relaxaţi şi foarte fericiţi. Dar ei pot vindeca oameni, pot da Realizarea oamenilor, și înţeleg tot ce este greșit la voi şi la ei înşişi de asemenea!

Aşadar ce a adus guru Maharaj în conştiinţa voastră? Nimic! Ce au obținut discipolii lui? Dacă-i întrebi: „Unde se oprește Kundalini în această persoană? Care este problema acestei doamne sau ce o apasă?”, nu vor putea spune. Dacă nu-ți poţi da seama măcar de greșelile tale sau ale altcuiva cum vei putea ajuta? Ce fac toţi acești oameni? Să vedem! Pur şi simplu vă pot hipnotiza. Vă simţiţi poate fericiţi o vreme. Este ca şi cum aţi bea. Ştiţi că dacă beţi, vă simţiţi fericiţi. Dar ce ați obţinut prin băutură? Ați devenit maeştri? Toţi sunt aşa. Vedeţi, iar la acest individ este atât de evident, pentru că a cerut un Rolls Royce! Ce reprezintă un Rolls Royce pentru un profet? Ce contează pentru el? Înţelegeţi ce vreau să spun? Este atât de evident din punct de vedere logic!

Înainte de toate, orice guru care vă cere bani, e un parazit - foarte simplu! Şi mai ales să ceri un Rolls Royce, înțelegeţi? Aveţi exemplul lui Christos. Puteţi înțelege asta din viaţa Lui. I-ar păsa Lui de Rolls Royce-urile voastre? O asemenea persoană este un rege, și nu-i pasă dacă are un Rolls Royce sau nu, nu-i pasă dacă doarme pe pământ sau altundeva. Unei asemenea persoane nu-i pasă de nimic, deoarece se simte confortabil oriunde, are propriul Său confort. E o persoană cu respect de sine! Credeţi că ar cere ceva, indiferent ce-ar fi? Vreau să spun că este atât de evident, atât de evident pentru voi! Dar când vorbesc cu unii despre acest guru pe care l-ați amintit, ei zic: „Mamă, noi îi dăm metal şi el ne dă Spiritul.” Poate exista un asemenea schimb? Vă puteţi cumpăra Spiritul? Folosiţi-vă logica. Dumnezeu ne-a dat o minte ca să înţelegem logic. Vă puteţi cumpăra Spiritul? Nu-i așa că este simplu de înțeles? Nu putem plăti pentru Spirit, copilul Meu, nu putem. Dacă doriţi să-Mi oferiţi o floare, în regulă, este doar o expresie a iubirii voastre şi-atât. Dar nu Mă puteţi cumpăra. Nu puteţi! Iubirea voastră Mă poate cumpăra, este cu totul altceva. Dar nu Mă puteţi cumpăra cu metal şi bani, nu-i aşa? Ce este un Rolls Royce? Vreau să spun că nu ştiu ce sunt coroanele şi astfel de lucruri. La ce sunt bune? Ele nu vă oferă bucurie. Mergeţi şi întrebaţi-i pe cei care poartă coroane!

Zilele trecute eram cu doamna Thatcher. Biata de ea, arăta atât de nefericită! Da, așa arăta. Am încercat să-i echilibrez vibraţiile. Era foarte nefericită. Stătea în fața Mea la masă și vorbeam, iar Eu încercam să o echilibrez; biata de ea era foarte supărată. Deci, trebuie să înţelegeţi. Sunteţi oameni prea simpli, sunteţi căutători din timpuri străvechi. Nu sunteți căutători de azi, ci din timpuri străvechi. Iar aceste timpuri v-au fost de asemenea promise cu mult înainte. Iar acum trebuie să găsiţi ceea ce căutați. Trebuie să vă păstrați logica pe direcția cea dreaptă. Adică oricine vă cere un Rolls Royce, este unul dintre cele mai banale exemple aș spune, nu poate fi guru! Este adevărul pur, unul dintre cele mai...

  Dar sunt alţii mai subtili. El nu este atât de subtil. Veţi scăpa cu toții de influența lui foarte repede, ştiu. Dar cei subtili sunt chiar și mai răi. Unii dintre ei pot chiar să nu ceară bani. Pot să nu ceară. Nu știu pe nimeni așa, dar ar putea fi câţiva, deoarece am auzit de cineva care acum nu primeşte bani, în India. A făcut bani aici şi acum a plecat în India şi acolo nu le ia bani. Dar știu pe cineva care n-a primit într-adevăr bani, dar s-a folosit de femei. Nu-l interesează partea materială, dar se foloseşte de femei. Vedeţi, deci aşa stau lucrurile, trebuie să înţelegeţi. Nu-l interesează Spiritul vostru, ci portofelul sau femeile voastre. Imaginaţi-vă! Cum ar putea fi sfinţenia asociată cu astfel de obiceiuri murdare? Înseamnă că ei înşişi se află sub stăpânirea propriilor dorinţe, dorințe care sunt împotriva lui Dumnezeu. Toate acestea sunt activităţi împotriva lui Dumnezeu. Iar voi, având o inimă atât de simplă, sunteţi cu adevărat naivi! 

Dacă-i spuneți unui indian că un guru cere un Rolls Royce, vor ști imediat cu cine au de-a face. Cum se poate? Nimeni nu-i va da asta unui guru în India. Gurul trebuie să-i plătească pe oameni uneori pentru a-i ademeni. Cu indienii occidentalizaţi este altceva, dar cei care sunt indieni adevăraţi, ei trăiesc alături de mame iar ele ştiu cum stau lucrurile. Înţelegeţi? Nimeni nu-i poate înşela, sunt oameni foarte practici.

Da, copila Mea.

Doamnă: Poţi fi vindecat prin credinţă? 

Shri Mataji: Credinţa este de două feluri, în sanscrită avem Shraddha care este ceva diferit de ceea ce numiţi voi credinţă. În engleză există „credinţă oarbă” și „credinţă”. Înţelegeți? Putem să considerăm aşa. Ei bine, credinţa oarbă este astfel: „Am credinţă în Dumnezeu şi Dumnezeu mă va vindeca.” Este un fel de credinţă. Cealaltă este o credinţă iluminată, în care vă spun că sunteţi Spiritul când sunteţi conectaţi. Dacă spuneţi: „Am credinţă în Dumnezeu”... N-ar trebui să vă simţiţi răniți când vă spun adevărul, da? Pentru că dacă este o credinţă oarbă, înseamnă că nu sunteţi conectaţi încă cu Puterea, nu sunteţi conectaţi! 

De exemplu, dacă Mă apuc să spun: „Christos, Christos, Christos, Christos!” Christos nu este în buzunarul Meu. Nu pot întâlni nici măcar un prim-ministru sau o regină fără să urmez un protocol, fără să mă prezinte cineva, fără să am poziţia sau autoritatea necesară, putem spune. Nu-i așa? Atunci când vorbim despre cineva de rangul acesta, unii spun continuu: „Rama, Rama, Rama, Krishna, Krishna.” Acestea sunt Încarnări, iar Christos este Fiul lui Dumnezeu, El este Fiul unui Rege şi nu-L puteţi întâlni aşa, pur şi simplu. Nu-L puteţi striga aşa. Nu este la dispoziția voastră, nu este servitorul vostru, nu-i așa? Având o astfel de credinţă, când nu sunteţi conectaţi, dacă vă vindecaţi, sunteţi vindecaţi prin alte mijloace, nu sunteți vindecați de Christos. Dar dacă deveniți un suflet realizat şi apoi sunteţi vindecaţi, atunci acest lucru este înfăptuit de Christos.

Vă voi explica diferenţa, o diferenţă clară referitor la vindecare. Avem în Anglia – am avut, nu ştiu dacă acum mai există – o organizaţie numită Centrul Internaţional de tratament al defunctului dr. Lang. Acest dr. Lang era mort, adică era decedat, dar avea un centru de tratament. Vedeţi, acest om murise şi intrase într-un soldat care luptase în Vietnam, posedându-l; nu pe propriul său fiu, ci un soldat. Ei bine, și i-a spus soldatului – vreau să spun că fiind englezi sunt cinstiţi şi spun adevărul. Nu spun: „Facem aceasta cu puterea lui Dumnezeu”. Aşadar i-a spus soldatului că există mulţi doctori - sper că doctorii nu se supără – care au murit, doctori care au fost foarte ambiţioşi şi care încă își mai doresc să vindece oameni. Și că ar trebui să se ducă la fiul lui să-i spună că se află în interiorul lui iar fiul îl va crede. „Cum mă va crede?” a întrebat soldatul. „Îţi voi spune niște secrete pe care numai eu şi fiul meu le știm. Aşa că sigur te va crede.” Soldatul a fost de acord. Era un om foarte sănătos. De fapt acest spirit a intrat în el în momentul în care când a avut un şoc. A văzut ceva care l-a şocat în război, iar spiritul a intrat în el. Şi spiritul l-a făcut să meargă în Anglia unde l-a întâlnit pe fiul lui şi i-a spus întreaga poveste. Iar fiul a trebuit să-l creadă, pentru că știa atâtea secrete. Şi au fondat acest centru de tratare.

Ei bine, cum am ajuns Eu să ştiu despre defunctul domn Lang! Au vindecat o femeie care a ajuns în India, cu mult timp în urmă, prin anii ’70, şi care a venit să Mă vadă. Tremura toată în felul ăsta. Am întrebat-o: „Ce e cu tine?” „Eram bolnavă”, Mi-a răspuns, „mi-era teamă de operaţie, am aflat despre această organizaţie și le-am scris. Mi-au răspuns că la o anumită oră dintr-o anumită zi, vor intra în corpul meu.” Foarte direct! Adică ei nu spun: „Suntem Dumnezeu” sau altceva. „Vom intra în corpul tău, și vei simţi un mic tremur, nu contează, vei adormi, iar noi vom lucra asupra ta. Şi m-am vindecat de acea boală”, Mi-a spus. Dar după aproximativ trei ani, tot corpul a început să-i tremure; n-a mai putut suporta şi a venit să Mă vadă. Aşa am ajuns să aflu despre dr. Lang, că avea... Biata femeie fusese torturată timp de trei ani, suferea atât de mult şi a venit să Mă întâlnească. Deci dl. doctor Lang intrase în corpul ei, și după şase ani a venit la Mine, pentru că trei ani fusese bine, şi după trei ani a început să tremure. Şi aşa am ajuns să aflu toate spiritele care intraseră în ea, doctori şi altele. Așa un caz oribil. Desigur, mai târziu s-a vindecat, fără îndoială. Deoarece când deveniţi Spiritul, vă aflați în propria fortăreață, nimeni nu poate intra în corpul vostru. Deveniţi Spiritul care nu poate fi contaminat, care nu poate fi stăpânit, pe care nimeni nu-l poate domina. Şi aşa s-a vindecat. Deci dacă vi se spune că veți fi vindecați prin credință iar cei ce vă spun asta încep să strige, să ţipe şi aşa mai departe, s-ar putea să simțiți dintr-odată că ar putea fi un spirit. În mod surprinzător, pot să și înlocuiască spiritele, pot înlocui un spirit cu un altul. Am văzut şi astfel de cazuri. Am văzut tot felul de lucruri.

Acum câteva zile, cu vreo opt zile în urmă, nu-i aşa Marie, atunci când a venit acel domn charismatic... Acum opt zile în Franţa a venit un domn; era tânăr, în jur de douăzeci şi patru de ani. A fost cuprins de o stare de mare agitaţie, a început să plângă, şi să se comporte atât de ciudat. Un spirit intrase în el. Tot corpul îi tremura. Vreau să spun că a căzut pe jos, a început să plângă, să se vaite, lucruri de genul ăsta. Mi-a spus: „Am fost la mişcarea charismatică de unde am preluat asta, ca mulți alții.” iar ei cred că Duhul Sfânt a intrat în ei. Imaginaţi-vă! Cum ar putea Duhul Sfânt să vă facă nefericiți? Nu ştiu de unde vin ideile astea! Şi bietul copil, suferea atât de mult! Acum este bine. Dar nu credea că ar putea fi vindecat, deoarece credea... Ei spun: „Sunt păcatele voastre şi trebuie să vă ridicaţi deasupra lor, de aceea vi se întâmplă asta. Ați făcut karme negative, una, alta”. Dar chiar și karmele negative şi alte lucruri pot fi înlăturate atunci când Kundalini se ridică. Există un centru special pentru asta care este cu adevărat împodobit de Iisus Christos. Este poziționat aici. Le-ai spus despre acest centru?

 Sahaja Yoghin: Nu foarte mult, Mamă. 

Shri Mataji: Bine. Acesta este centrul şi atunci când Kundalini îl traversează - de aceea se spune că Iisus este poarta prin care trebuie să treceți - El se trezeşte şi când se trezeşte, cele două baloane ale egoului şi superegoului, condiţionările, toate problemele de pe partea stângă şi dreaptă sunt absorbite. De aceea s-a spus că a murit pentru păcatele noastre. În scripturile indiene străvechi este descris ca Mahavishnu, dar vedeţi, când misionarii s-au dus în India au construit o imagine foarte greşită despre Christos, complet greșită, aşa că îl aşteptau în continuare pe Mahavishnu. Aşa stau lucrurile. Vedeți, potrivit misionarilor, El ar trebui să convertească oamenii, astfel de lucruri fără sens. În realitate Christos trebuie trezit în interiorul vostru. Chiar El a spus asta: „Trebuie să Mă nasc în interiorul vostru”. Şi aşa este. Când Kundalini se ridică, trezeşte acel centru din interiorul nostru şi toate condiţionările şi egoul nostru sunt absorbite, se creează un spaţiu în zona fontanelei, prin care iese Kundalini, și o puteți simţi ca o briză răcoroasă deasupra capului. Asta se întâmplă şi o simţiţi și în mâinile voastre. Nu înseamnă că sunteţi nebun după cineva. Nu este aşa! Nu este un astfel de sentiment, nimic de genul ăsta! Deveniţi o persoană cu respect de sine, normală, plină de demnitate, de o mare valoare spirituală – ceea ce sunteţi de fapt. Aţi înţeles? Deci asta este diferența între adevărata credinţă şi credinţa oarbă. 

Da, copilul Meu!

Domn: Pare dificil de acceptat faptul că Realizarea Sinelui nu implică vreun efort personal. Acest lucru se întâmplă efectiv oricui, oricât de materialist ar fi? Înţeleg bine? 

Shri Mataji: Da, la prima vedere pare foarte dificil şi este adevărat că oamenii sunt foarte materialişti, desigur, dar Spiritul este mult mai puternic decât materia şi atunci când trebuie să se manifeste, zdrobeşte tot şi iese la iveală. Ei bine, cei mai mulţi dintre voi sunteţi englezi, aici, iar englezii sunt occidentalizaţi, foarte materialişti. Adică, trăind într-o astfel de lume, poate n-ați fost atât de materialişti, pentru că dacă n-ați fi fost căutători nu ați fi venit la Mine. Dar s-a născut o nouă fiinţă. Dacă priviţi un ou, credeți că este foarte tare. Dar dacă se sparge la momentul potrivit, cu înţelegerea potrivită, el devine o pasăre. Deoarece este un proces viu în plină desfășurare, numai ultimul salt trebuie să mai aibă loc. Aparent este dificil, dar Mie nu mi se pare aşa. Poate pentru că Eu cunosc procesul. Aţi înţeles? 

Pare dificil. Mulţi au spus astfel de lucruri şi despre Kundalini. Unele cărţi pe care le-am văzut M-au îngrozit. Presupunând că nu cunoașteți metoda, spre exemplu cineva care nu ştie să conducă, și se urcă la volanul unei maşini ar putea să o descrie înfiorător. În cazul ăsta nu v-aţi mai apropia niciodată de o maşină, nu-i aşa? În același mod cel care nu este autorizat, care nu cunoaşte metoda, n-ar trebui să o facă. Dar asta vi se întâmplă, deveniţi Spiritul, deveniţi propriul vostru stăpân, şi deveniţi maestrul acestei arte. Maestrul acestei arte.

Da, copila Mea? Nu te pot auzi. Ce a spus?

Sahaja Yoghin (redă întrebarea doamnei): Ați menționat mai devreme hipnoza. 

Shri Mataji: Ce anume? 

Sahaja Yoghin (repetă): Aţi menţionat mai devreme hipnoza și aţi spus și că vă consideraţi un catalizator.

Doamnă: Nu credeţi că și cel care hipnotizează se consideră un catalizator? 

Shri Mataji: Ba da, fără îndoială! Da, da, e adevărat, dar deosebirea este că hipnotizatorul vă aduce în puterea lui, nu dă nicio putere sau o dimensiune nouă conştiinţei voastre. Înțelegeţi? Este o diferenţă foarte mare între cele două aspecte. Vedeţi, aţi obţinut propria putere în interiorul vostru, Spiritul, spre exemplu. Ei bine Eu sunt un catalizator. Vedeţi, puteţi folosi o lingură pentru a da otravă sau pentru a da nectar, aţi înţeles? Dacă daţi nectar, este un lucru măreţ; iar dacă daţi otravă, este oribil. Aşa stau lucrurile. Hipnotizatorul foloseşte hipnoza însă problema este cum reușește să vă hipnotizeze. Ceea ce face de fapt este să vă împingă în subconştient, în subconştientul colectiv, unde vă acaparează. Sunteţi în puterea lui. Dacă el spune: „Devino ca un copil”, voi deveniţi ca un copil. „Suge din biberon”, o faceţi! Ce sunt toate astea? Dar aici voi deveniţi Spiritul, în sensul că deveniţi conştienţi la nivel colectiv. Nu este hipnoză, deoarece simţiți voi înşivă.

De exemplu, dacă luaţi zece copii care sunt suflete realizate - sunt câţiva copii aici care sunt realizați - chiar și copii foarte mici, şi-i duceţi lângă o persoană care are o anumită problemă. Îi legaţi la ochi şi-i întrebaţi: „Ce problemă are acest domn?” Vor ridica aceleaşi degete, cu toţii, vor ridica aceleaşi degete spunând că ard. Datorită senzaţiei pe care o simţiţi – arsură, amorţeală sau briză răcoroasă – o nouă conştiinţă de natură vibratorie se naşte în interiorul vostru. Nu prin hipnoză; dimpotrivă, după hipnoză vă simţiţi atât de extenuați, ca şi cum cineva v-ar fi călărit ca pe un cal. Este exact invers! Şi începeţi să creşteţi în interior şi în înţelegere, puteţi vindeca oameni, simțiți centrii care captează, vă puteți da seama care sunt centrii blocați la o altă persoană. La început, oamenii sunt confuzi, am văzut, neștiind dacă sunt proprii centri care captează sau ai celuilalt. Dar avem căi şi metode prin care puteţi face deosebirea. Puteţi diferenția centrii voștri care captează de centrii altora. Ştiţi şi cum să-i purificați ştiţi şi cum să daţi altora Realizarea şi să le treziţi puterile. Este exact invers! Dar catalizatorul poate fi oribil, sau poate fi divin.

Domn: Este posibil ca o persoană să dobândească Realizarea Sinelui, doar prin propriul efort? 

Shri Mataji: Prin propriul efort? 

Domn: Da, sau este necesar... 

Shri Mataji: Nu cred că se poate, vedeţi, deoarece numai o lumină aprinsă poate aprinde o altă lumină. Dar, vedeţi, asemeni lui Buddha care şi-a primit Realizarea, când a fost complet epuizat. Îi era menit să o aibă. Desigur, Duhul Sfânt a făcut asta, nu putea s-o facă singur, dar și-a primit Realizarea, deoarece circumstanțele în care a trăit erau altele. Nu a trebuit să spună despre Dumnezeu sau alte astfel de lucruri, pentru că oamenii vorbeau excesiv despre Dumnezeu şi tot felul de zeităţi, una sau alta. Era o mare confuzie. Şi cineva trebuia să devină un suflet realizat în acele timpuri pentru a pune accent doar pe Realizarea Sinelui, și a le spune să lase la o parte discuțiile despre Dumnezeu. De aceea şi-a primit așa Realizarea. Dar voi nu puteţi obţine în acest mod Realizarea, ci doar posesiuni. Nu puteți. 

Un suflet iluminat, o asemenea persoană nu va lua bani de la voi. 99% din cei care sunt într-adevăr realizaţi nu vor să vă dea Realizarea, în mod normal. Vor arunca cu pietre în voi și nu vor vrea să vă vadă, pentru că experienţele lor cu fiinţele umane sunt oribile. Dacă mergeţi să vorbiţi cu ei... Mi-au spus: „Veți vedea după doisprezece ani. Mamă, vă vor termina, vă vor omorî, asta vor face! Este foarte riscant să ai de-a face cu oamenii, pentru că sunt foarte egoişti. Nu vă vor accepta niciodată.”

Dar dacă luați lucrurile în felul acesta: că o persoană care știe vă poate ajuta, nu-i așa? Iar Realizarea nu o puteți obține prin voi înşivă - nu este posibil! Pentru că, dacă luăm o lumânare care nu este aprinsă, care doreşte să se aprindă singură, trebuie adusă o sursă de la care se poate aprinde, nu-i aşa? Atât de simplu este! Dar n-ar trebui să vă simțiți prost că nu o puteți face singuri!

Vedeţi, Eu nu ştiu să conduc. Cineva M-a adus aici cu maşina. Nu M-am simţit prost că a trebuit să apelez la el, nu-i așa? Dar Eu cunosc doar munca Mea, nu ştiu mai multe. Nu știu multe alte lucruri. Nu știu să fac tranzacții bancare, nu ştiu cum să completez un cec, sunt neajutorată în multe privinţe. Poate că nu ştiu să deschid o conservă, dar ştiu să vă deschid Sahasrara și să vă ridic Kundalini! În regulă? Deci dacă știu asta foarte bine, de ce să vă supăraţi? La urma urmei depindem unii de ceilalți în toate, nu-i aşa? Și dacă știu foarte bine să o fac, ce-i rău în asta? Veți ști și voi, veți ști. Dar nu o puteţi face singuri. Însă asta nu ar trebui să vă facă să simțiți că-Mi datorați ceva. Fac acest lucru doar pentru că iubesc să-l fac. Pur şi simplu emit asta, nu fac nimic de fapt, totul curge, nu ştiu cum se întâmplă, curge doar. Iubesc doar de dragul de a iubi. Nu vă vine să credeţi că există o asemenea persoană, dar exist cu adevărat și aşa sunt!

Uneori chiar unii Sahaja Yoghini simt că sunt mult prea plină de compasiune şi că ar trebui să fiu mai degrabă strictă cu oamenii. Vin la mine şi-Mi spun că ar fi înțelept să o fac. Vedeţi, ei cred că nu sunt foarte practică, dar de fapt acesta este cel mai practic lucru! Da, ştiu că ei greșesc pentru că nu ştiu că ei merg prin întuneric. Mergând prin întuneric, vă veți lovi de ceva. Nu poți decât să ai compasiune pentru ei deoarece nu văd, sunt orbi. Nu-i aşa? Cum poți să te superi sau să te enervezi? Şi de altfel v-aş ruga să nu aveţi niciun fel de falsă identificare, cu nimeni, oricine ar fi. Trebuie să deveniți una cu Spiritul, este esențial.

Dacă încă vă mai gândiţi la cineva, vedeţi, ca femeia aceea - poate că a trimis-o cineva aici, poate. Nu ştiu de ce s-a înfuriat. N-am spus nimic care s-o rănească. Poate că este posedată. Nu ştiu de ce s-a supărat pe Mine. S-a ridicat şi a ieşit spunând: „Spuneţi numai minciuni.” De ce v-aş spune minciuni? N-am nimic de luat de la voi! Dar de ce se întâmplă aşa ceva? Deoarece nu este sensibilă, nu este sensibilă la Divinitate. Nu înţelege cine este divin, cine nu este... n-o condamn. Nu are sensibilitatea, calitatea necesară. Am văzut Sahaja Yoghini de natură diferită venind la Mine. Nu vă puteți imagina ce calibru au unii! Îşi primesc Realizarea, îi înțeleg valoarea. Au exact structura unui diamant, obţin Realizarea și se stabilizează. Sunt oameni minunaţi! Există și câţiva care rămân în urmă. Unii dintre ei primesc Realizarea, dar continuă să se îndoiască. Sunt toate tipurile. Nu contează, Eu îi iubesc pe toţi.

Da, copilul Meu? Ce anume? Este Sahaja Yoghin?

Sahaja Yoghin: În curs de devenire.

Shri Mataji: Și deci ce spune? Ce a spus? 

Sahaja Yoghin: Mamă, spune că dacă înainte de Realizare eram niște persoane atât de oribile încât le dădeam cancer tuturor celor pe care-i întâlneam, sunt aceste efecte îndepărtate după Realizare? Sau ce se întâmplă?

 Shri Mataji: Da, ştiu, s-au întâmplat atâtea lucruri! Era cineva în Brighton, vă aduceţi aminte – cred că se află aici acum – care era beat când a venit. Și a fost foarte supărat pe Mine la început. Spunea: „Cum pot scăpa de necazul ăsta? Nu pot să vă cred!” şi așa mai departe. Şi acum este în regulă, perfect în regulă. Transformarea lui este atât de frumoasă. Este aici? 

Sahaja Yoghinul (despre care se vorbește): Da, Mamă. 

Shri Mataji: Dumnezeu să te binecuvânteze! Este atât de dulce acum! A venit să Mă vadă zilele trecute. Am spus: „Ia te uită, e atât de dulce!” Era un bărbat foarte dulce, nu-i aşa? Dar ceva îl îndârjise, îl supărase, vedeţi, încât devenise alcoolic. Acum este bine. Și numai compasiunea vă poate face să înţelegeţi că există un motiv în spatele acestui viciu. E un om foarte dulce, un om foarte dulce, fără îndoială. Dar a avut niște probleme. Este în regulă. Deci se întâmplă, este adevărat. Sahaja Yoghinii îşi dau seama de asta. Unii, desigur, trebuie s-o spun, ne părăsesc pentru un timp. Nu contează. Se vor întoarce, cu toții vor reveni, sunt sigură. Toată lumea este făcută pentru asta. De fapt, Divinul este nerăbdător să vă dea Realizarea, mult mai nerăbdător decât sunteţi voi. Aş fi dat Realizarea mai bine dacă ar fi fost o mie de oameni aici. Dar vedeți, foarte puţini acceptă realitatea. Mii aleargă ca nebunii după acel guru Maharaj, nu-i aşa? Și nu le-a dat nimic bieţilor oameni! Dar pentru Realitate vin foarte puţini! 

De exemplu, acum câteva zile cineva M-a întrebat: „Mamă, de ce nu le dați Realizarea tuturor?” Am spus: „Unde sunt toţi? Să-i văd. Unde sunt? Câţi sunt aici în Brighton? Câţi sunt aici?” Aţi înţeles? Asta e problema! E nevoie de timp, ca oamenii să iubească realitatea. E nevoie de timp! Este un lucru atât de frumos! Şi chiar dacă-şi iau Realizarea, renunţă pe urmă, „Oh, acum sunt bine, sunt în regulă!” Şi mai apar după un an. Nu ar trebui să fie așa. Trebuie să deveniți maeștri ai acestei arte, s-o stăpâniţi complet. Totul este gratuit, complet gratuit. Toți cei pe care îi vedeți stând jos aici vă pot spune asta!

Domn: Puteţi să ne vorbiţi mai mult despre Realizarea Sinelui şi despre ce este nevoie pentru a o aprofunda? 

Shri Mataji: Da, da, voi vorbi pe rând într-o conferinţă viitoare. Acum vorbesc despre partea stângă, partea dreaptă, apoi despre centru şi apoi desigur, şi despre Spirit. Cu siguranță, categoric, asta este ceea ce trebuie să fac. Dar trebuie să vă aduc treptat în acel punct. Bine? Voi vorbi, cu siguranţă. N-o să credeţi, cred că am ţinut deja cel puțin cinci sute de conferinţe la Londra. Şi nu se termină. Ultima dată când am vorbit, Mi-au spus că le-am vorbit despre o cu totul altă dimensiune. Nu ştiu, Kerry mi-a spus că este prima dată când a simţit atâtea vibraţii la conferinţa Mea. Nu ştiu cu ce l-am impresionat atât de mult! Da, este surprinzător! Este din Australia. Australienii se descurcă bine. Au extins Sahaja Yoga foarte repede. Aşadar s-au terminat întrebările? Putem să facem experienţa? 

Domn: Ce sunt karmele? 

Shri Mataji:  Karmele? Atunci când faceți ceva sau acționați prin puterea părţii drepte, karmele sunt efectele acumulate în interiorul vostru ca ego, crezând că voi sunteți cei care faceţi. De fapt, noi nu facem nimic substanţial. Ceea ce facem este ceva mort. Spre exemplu facem un scaun din ceva mort, dintr-un copac. Asta-i tot ce facem! Ce muncă facem? Ne închipuim numai că facem ceva. Ce facem de fapt? Puteţi transforma o floare într-un fruct? Nu putem nici măcar să-i dați mireasmă. 

Deci acest mit, lucrează ca ego în interiorul vostru, aşa cum se arată aici, lucru despre care vă voi vorbi mâine, bine? Şi asta ne face să credem că noi facem o muncă sau alta iar egoul crede că dacă am făcut ceva greşit sau ceva bun, trebuie să suferim. Vedeţi, un tigru nu simte asta. Dacă tigrul trebuie să mănânce, trebuie să ucidă. Ucide animalul, îl mănâncă şi cu asta s-a terminat! Nu începe să gândească: „Oh, Doamne, nu trebuia să fac aşa ceva! Ar trebui să devin vegetarian.” Nu acumulează niciun fel de karme, înţelegeţi? Dar noi, oamenii, o facem. De ce? Pentru că suntem închişi. Suntem închişi. Vedeţi, aici suntem închişi. (Shri Mataji pune ambele palme pe cap.) Ei sunt deschişi. Orice fac, nu-şi bat capul. Dar noi ne îngrijorăm de ceea ce facem, deoarece credem că noi facem un lucru sau altul. 

Și așa cum am spus, când acest centru se deschide, Iisus absoarbe karmele noastre, şi aşa-zisele karme nu sunt nimic altceva decât păcate. În limbaj biblic le putem numi păcate, înțelegeţi. Şi ele sunt toate absorbite de puternica zeitate Christos, trezită în interiorul nostru. Şi vă ridicați deasupra, pentru că egoul creează karma. Atunci când egoul vostru este înlăturat, unde ar putea fi karmele? Nici ele nu mai există. Atunci nu mai spuneţi: „Eu am făcut asta.” Veți spune: „Mamă, nu merge. Nu se ridică.” Începeți să vorbiți la persoana a treia. „Vibrațiile curg” sau „Nu dă vibrații”. Vedeţi, nu spuneţi: „Eu, eu dau Realizarea. Eu ridic Kundalini”. Nu spuneți asta. Veți spune: „Nu se ridică.” Deveniţi persoana a treia, care este Spiritul, și atunci nu spuneţi: „Eu ar trebui să fac asta.” Chiar dacă este fiul vostru, veți spune: „Mamă, ar fi bine să-şi primească Realizarea.” „Bine! Vedeți dacă este posibil. Încercaţi!”, „Nu, nu merge”. „În regulă, atunci să vă dau un certificat?” „Cum să ne daţi un certificat, Mamă, cum? Kundalini nu s-a ridicat!” Toți știu, fie că este vorba de tatăl, mama, sora lor, de oricine. Dacă rudele lor nu sunt realizate, ei ştiu asta şi acceptă. Pur şi simplu ştiu!

Nepoţica Mea, care este aici acum, s-a născut realizată. Și cred că nu avea mai mult de cinci ani când au mers la Ladakh. Acolo era un lama, ras în cap, îmbrăcat tipic şi aşa mai departe. Toată lumea îi atingea picioarele – iar părinţii fetiței nu sunt realizați, fiica Mea nu are Realizarea, așa că i-a atins și ea picioarele. Nepoţica Mea n-a mai putut suporta. Deci acel lama stătea pe un loc mai înalt, iar ea s-a dus la el, şi-a pus mâinile la spate, și-a ridicat ochii, și i-a spus: „De ce ceri tuturor să-ţi atingă picioarele? Nici măcar nu eşti un suflet realizat. Dacă porţi aceste veşminte şi te razi în cap, crezi că poţi să le ceri oamenilor să-ţi atingă picioarele?” Un copil de numai cinci ani. Da, ei înţeleg!

Am avut odată un program în India la care eram invitată de onoare, pentru Ramana Maharishi care a fost un suflet realizat. Acolo se afla un domn din ashramul lui Ramakrishna, liderul lor. Stătea acolo îmbrăcat într-o robă lungă, portocalie. Iar o altă nepoată a Mea care stătea în primul rând n-a putut să-l mai suporte şi a strigat de acolo: „Mamă, cel care poartă haină lungă, Bunico, te rog, roagă-l să iasă, ne face pe toți să simțim căldură.” Erau mulţi Sahaja Yoghini care simţeau căldură de la acest om iar el credea că este evoluat spiritual! Și nepoțica Mea Mi-a spus: „Cere-i să plece, poartă haină lungă!” Nu ştia că este o robă sau altceva. Chiar şi copiii, dacă sunt născuţi realizaţi, știu cine este realizat și cine nu. Mulţi copii se nasc realizaţi în ziua de azi. Este vremea judecăţii, aceasta este vremea judecăţii. Desigur, despre asta o să vă spun mai târziu.

Domn: Vă deranjează dacă vă pun câteva întrebări? 

Shri Mataji: E-n regulă, nu Mă deranjează. Dar dacă puneţi prea multe întrebări, uneori devine o activitate pur mentală şi poate amâna momentul Realizării. Deci v-aş sfătui, dacă nu este așa de important, mai bine renunțați deoarece, a răspunde la o întrebare este ceva doar la nivel mental. Vă vorbesc despre ceva mult mai înalt. Deci, este ceva logic și dacă M-aţi înţeles, haideţi să începem. Dacă va funcționa, bine, iar dacă nu, nu contează; Sunt aici pentru 3-4 zile şi vom face ca totul să se întâmple. Bine? Este mai bine să vă păstrați mintea liniștită. Spuneţi-i minţii: „Ai pus multe întrebări până acum, te-ai gândit la multe lucruri, acum e timpul să primeşti binecuvântările propriei fiinţe”. Da? Dacă-i spuneţi asta minţii, se va liniști. Mintea este un lucru minunat. Dacă ştie că ceea ce doriţi este realitatea, mintea vă sprijină şi vă ajută foarte mult, aceeaşi minte care o poate lua razna, și care este uneori ca un măgar. 

Aşa cum Christos a folosit măgarul doar pentru a sugera „mintea”, pentru a sugera că dacă-i permiteţi s-o ia razna, vă va duce către tot felul de lucruri, dar dacă o controlaţi, vă conduce acolo unde trebuie să mergeţi. Deci faceţi-o să tacă. Este bine să fiți tăcuți la nivel mental. De aceea v-am răspuns la întrebări, pentru că mai târziu, când Kundalini se va ridica, mintea nu ar trebui să sară în acel moment, să spună: „N-am pus întrebarea asta!” Vă răspund la întrebări doar pentru a o liniști. În regulă? Deci, cel mai bine este să vă primiţi Realizarea, altfel mintea este destul de agasantă și poate interveni la momentul în care urmează să faceți ultimul salt în evoluție, și să-l oprească. Înţelegeţi? Deci dacă aveţi vreo întrebare urgentă de care sunteți într-adevăr presați, trebuie să Mă întrebaţi. Dar dacă nu este atât de important, renunţaţi. Este ceva foarte important?

Domn: Nu.

Shri Mataji: Atunci este în regulă. Şi-a dat seama. Acum trebuie să vă rog ceva, dacă nu vă deranjează. Trebuie să ne descălțăm, pentru că Mama Pământ ne ajută foarte mult, înțelegeți, și deci trebuie să-i cerem ajutorul în orice mod.