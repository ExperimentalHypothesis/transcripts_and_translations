Déví púdža: Dokončete svou seberealizaci,19/12/1987, (nekontrolováno), Aurangabad, Indie

Omlouvám se, byla jsem s nějakými lidmi od novin, s novináři, a ti přišli velmi pozdě. Ať už je to, jak chce, připadali mi velmi rozumní a chápaví. Všichni jsme teď přijeli do Aurangábádu a zdá se, že toto místo je plné vibrací. Možná zde vládl Šalivahana, ale také se na této straně Maháráštry narodilo mnoho světců, kteří udržovali dharmu. Vždy hovořili o seberealizaci. Dharma vám dává rovnováhu. Dává vám ukotvení ve správném chování, správném porozumění, správném životě, ale nedává vám završení vaší cesty. Nedává vám uspokojení z dosažení cíle. A vaše osobnost je stále neúplná. Je tedy třeba získat zkušenost Ducha. Když jsem s nimi dnes hovořila, řekla jsem jim, že ti, kdo nemají zkušenost Ducha, jsou nejen neúplní, ale jsou to také limitovaní lidé. Takže cokoliv vidí, cokoliv vědí nebo cokoliv kritizují, je limitované, omezené. Stejně jako v angličtině říkáme, že máme „nenávidět hřích, a ne hříšníka“. Stejně jako mnozí lidé, kteří najdou něco špatného na křesťanství, začnou obviňovat Krista. Především Kristus křesťanství nevytvořil. On křesťanství nevytvořil. Nestvořil křesťany. Takže mezi nimi není žádný vztah. Jak víte, nedávno se našly knihy, které napsal Tomáš, Kristův učedník, který šel do Indie a na své cestě se dostal do Egypta a tam napsal tato pojednání a nechal je uložit do velké hliněné nádoby, nebo to snad byla kovová věc, a ta byla objevena před 42 lety. Lidi, které považuje za autorizované křesťany, nazývá gnostiky. „Gn“ v sanskrtu znamená „vědět“. „Gn“ znamená „vědět“. A napsal, že vědět a mít osobní zkušenost je jediná cesta, jak následovat Krista. Zcela jasně. Nejen to, řekl, že Všemohoucí Bůh, který je tak laskavý, proč by po vás chtěl, abyste trpěli? Zpochybňuje tedy všechny křesťanské zásady utrpení. Stejně tak ve všech náboženstvích se lidé odchýlili od správné cesty a přešli na špatnou cestu a libují si v náboženstvích, která si sami vytvořili, která nemají žádný vztah se skutečností ani s inkarnacemi, tedy s těmi, kdo tato náboženství založili nebo kdo těmto náboženstvím poskytli ideje. Doufám, že tohle mi neuděláte, protože jste gnostici. Jste těmi, kdo vědí, kdo získali seberealizaci. Bez seberealizace nemůžete mít úplnou osobnost. Ale jak vidíte, v Sahadža józe nemusíte chodit do Himalájí, vzdávat se svých rodin, nemusíte se vzdalovat od společnosti, abyste získali realizaci. Získáte svou realizaci v podmínkách, ve kterých jste se narodili. Ve stejné společnosti, ve stejném rodinném životě. Ale povznesete se nad ně a snažíte se je vytáhnout z bahna, v němž žijí. Toto bahno nevědomosti je třeba překročit a někteří z vás to musí udělat. A když si to uvědomíte, pak byste měli vědět, že všichni musíte být velmi silní lidé. Vy všichni musíte být nesmírně silní. Pokud nejste dostatečně silní, jak můžete vytáhnout ty ostatní? Lidé, kteří jsou průměrní, si myslí, že postupně budou v pořádku a že se pozvednou. Ale já bych vám doporučila, abyste se ze všech sil snažili stát se silnými sahadžajogíny. Stát se silnými sahadžajogíny není těžké. Protože uvnitř sebe máte všechny síly. Máte uvnitř sebe Kundaliní. A znáte cestu, jak se stát realizovanou duší. Problémy spočívají v tom, že jste vtaženi do svého ega nebo do svých podmíněností. Jsou to jen dva problémy, ne více. Jako když se někdo zeptá: „Kolik je v Londýně zatáček?“ Pouze dvě, vlevo nebo vpravo. Takže buď jdete doleva, nebo doprava. Všechny permutace a kombinace této levé a pravé strany začnou působit a pak se dostanete do problémů. A pak se dostanete do problémů. Ale ve skutečnosti je to velmi jednoduchá věc. Dostat se ze svého ega by mělo být to nejjednodušší – tím se snažíte pochopit sami sebe. Vidíte sami sebe. Jak reagujete. Kde je vaše pozornost? Co děláte? Jaký je váš postoj k Sahadža józe? Mnoho lidí si myslí: „Tohle je můj dům, tohle je moje rodina, tohle je moje auto, tohle je můj kůň, tohle je můj pes. Nevím, jak daleko to jde – „moje, moje, moje...“. Ale vaše není nic. Jak včera řekl Kabír: „Přijde nějaký podvodník,“ tedy smrt „a vezme všechno.“ Takže to není vaše. Pak „moje rodina“, pak „moje děti“. To všechno je nesmysl, a tak, když se začnete upínat k tomuto slovu „moje“, tak zcela selháváte ve svém vlastním chápání svého ega, jste tímto egem zcela zaslepeni. Především byste měli říci: „Nic není moje.“ Kabír řekl, že když koza žije, stále říká „mei, mei, mei“, což v hindštině znamená „já, já, já“. Pohrál si se slovem „můj“. A když zemře a vyjmou její střeva a udělají z nich cosi, co spřádá bavlnu, tak tito lidé chodí po ulici a aby řekli ostatním lidem, že tam jsou, tak neustále hrají na tento provázek, který je vyrobený ze střev těchto koz, a vydává to zvuk: „tuhi, tuhi, tuhi“, což znamená „ty jsi, ty jsi, ty jsi“. Takže člověk nemusí být jako koza, která dokud žije, stále říká „já, já, můj, můj“. A když zemřete, pak je třeba vyndat vaše střeva a nasadit je na tu věc, jen abyste vydali zvuk „tuhi, tuhi, tuhi“. Takže tento zvuk „já, já, já“ vydávají pouze egoističtí lidé, ale toto ego je s vámi natolik ztotožněno, že si myslíte, že „já jsem toto ego a ego jsem já“. A v tomto egu začnete dělat všechny možné nesmyslné věci. Toto ego vás nikam nedovede, nedovede vás nikam jinam než do naprostého bahna nevědomosti o sobě samém. Nakonec se stanete hloupými, druzí vám mohou říct, že jste hloupí, nebo se stanete idioty, nebo získáte špatné jméno a všichni budou vědět, že děláte samé špatné věci, ale nikdo se vám to neodváží říct, protože se k vám nikdo neodváží přiblížit. Stane se z vás natolik vznětlivá osobnost, že se nikdo neodváží přijít a říct, že to je špatně, že se to nemá dělat, že je to hloupé, idiotské, a vy sami si v té stupiditě a hlouposti o sobě myslíte nevím co. To je extrém vašeho ega. Ale je hezké, že máme lidi, jako je Hitler, abychom to viděli. Takže když si Hitlera postavíte jako ideálního egoistu, pak se na tuto cestu nevydáte. Protože je to velmi kluzká cesta a možná na ní jednoho dne přistanete. Druhá strana, která vypadá velmi, velmi patologicky a velmi mírně, je levá strana. Pohyb na levou stranu je emocionální. Díky levé straně si vytváříte návyky. Někteří lidé mají velmi nebezpečné návyky, někteří mají jednoduché návyky. Třeba já mám špatný zvyk, nebo můžete říct dobrý zvyk, že si musím dávat pravou ruku pod nohu, protože celou dobu pracuje, tak ji chci kontrolovat. Takže si ji takhle dávám pod hlavu, když spím, a někdy pod nohu, abych ji trochu zarazila, protože moc pracuje. Jen aby si odpočinula. Takže si ji dávám pod polštář a spím. Ale jednou, když jsem se zranila, jsem zjistila, a že si ji teď nemůžu dát pod hlavu. Řekla jsem si: „To je velmi zvláštní zvyk, který jsem si osvojila.“ Ale není až tak nebezpečný. Je docela dobrý. Takže v tom pokračuji. Ale můžu se ho zbavit. Je to velmi jednoduché. Ale když se ho zbavím, myslím, že lidé začnou být hyperaktivní, a tak si ji znovu dávám pod polštář. Takže jako sahadžajogíni byste měli mít všechny své zvyky pod kontrolou. Nuže, návyky, které jsme si vytvořili díky drogám, pití, díky čemukoliv, jsou velmi nebezpečné. Lidé také mají neustále svoji pozornost všude kolem sebe. Pozornost je stále tam, tam a tam, přitahuje lidi, dohlíží na ně, ale o vás se nestará. Tuto pozornost je třeba dostat pod kontrolu, to je velmi důležité. Je to velmi jednoduché, kdykoliv k tomu dojde, prostě sklopte oči. Nechte oči sklopené. (Koukání sem a tam) je jeden ze způsobů, jak umožňujeme, aby se naše pozornost rozmělnila a tím se také zbrzdí náš růst. Je to velmi nebezpečná věc, kterou jsme si vypěstovali zejména na Západě. I zde si lidé musí přečíst název každého obchodu. Indové mají špatný zvyk, protože právě začali číst, takže chtějí číst všechno, na co narazí, cokoliv. Takže když je cesta plná obchodů, přečtou si každý název každého obchodu, znovu se otočí a kontrolují, jestli něco nepřehlédli. Zní to hloupě. Ale všichni to dělají. A stále to dělají. Takže pozornost, ať už jde kamkoliv, musí být pod naší kontrolou. Musíme ji mít po celou dobu pod kontrolou. Jak jasně řekl Námadéva a je to napsané v knize Guru Grant Sahib, když malé dítě pouští draka, tak si s každým povídá, svým způsobem si hraje, ale jeho pozornost je upřena na draka. A když žena v domácnosti vykonává své povinnosti, dává si dítě k pasu a pracuje, tak dělá všechny druhy práce, ale její pozornost je na dítěti. Ženy, které na hlavách nosí 3-4 hliněné džbány až po okraj naplněné vodou, chodí, povídají si, baví se a užívají si, ale pozornost mají na hliněných džbánech na svých hlavách. Stejně tak, ať už se pustíte do jakéhokoliv dobrodružství, ať už děláte cokoliv, vaše pozornost by měla být na vašem Duchu. Pak je vše pod kontrolou a nikdy se nemůžete nechat zahrnout něčím, kde by se vaše pozornost ztratila. Takže máme tyto dva problémy, a tyto problémy mají i lidé po realizaci. Proto se prosím snažte, když nemeditujete, udržet pozornost na svém Duchu. Nyní, člověk, který je levostranný nebo pravostranný, si v sobě vyvinul mechanismus, jak se ospravedlnit. Prostřednictvím svého intelektu, nebo možná, pokud jsou to ženy, mají sílu vody, začnou plakat. A vy prostě nevíte, co jim říct. Když jim něco řeknete, první, co udělají, je, že se rozpláčou, někdy mám pocit, že mám na hlavě tisíc šípů, když začnou plakat. Je nemožné jim cokoliv říct. A když mluvíte s některými muži, poskytnou vám tolik vysvětlení, že máte chuť jít spát. Je to tak nudné. Je snazší si přečíst nějakou knihu, třeba Vojnu a mír, než poslouchat argumenty takových lidí. Ale oni nechtějí vidět, že to všechno je ego, které mluví, že to nejsou oni, kdo mluví, že to není jejich Duch. A pokud se má Duch vyvíjet, musíme být krajně, plně svědkem, velmi bdělým, krajně ostražitým svědkem sebe sama a toho, co děláme. Pak teprve dosáhneme završení naší realizace. Dokud nedosáhnete završení své realizace, nikdy nemůžete být pány své pozornosti a nikdy se nemůžete těšit ze své radosti a nikdy nemůžete plně poznat pravdu. Abyste dosáhli této Sat-Čit-Ánanda swarupy, musíte být nesmírně obezřetní ohledně nástroje, který vám Bůh dal, tohoto těla, mysli a emocí. Musíte je neustále hlídat, protože kdekoliv jsou vaše zvyky, nikdy nemohou přinášet radost, je to úsilí bez radosti, a kdekoliv je vaše ego, je to destruktivní úsilí. Obě věci tedy škodí vašemu růstu, kromě toho jsou pro jogíny nesmírně nebezpečné. Takže tak, jak jste, v jakýchkoliv podmínkách, v jakékoliv situaci, ať už je vaše okolí jakékoliv, jako špinavé bahno plné příšer a špíny, můžete být jako lotosy. Když budete jako lotosy, vše, co je špinavé, vše, co je hrozné, se může stát voňavým. A toho musíme dosáhnout. Když lidé uvidí lotosy, přijdou k vám, ne aby viděli červy a špínu, ale aby viděli lotosy. Takže prosím, tentokrát se opravujte, nepotřebujete, aby vás někdo opravoval, jen se opravujte, dávejte na sebe pozor a sledujte sami sebe. Když něco nefunguje, prostě se toho vzdejte. Nechoďte kvůli ničemu do extrémů. Musíte se naučit v určitém okamžiku něčeho se vzdát a mít z toho radost. Pokud ovládáte sami sebe, pokud je vaše ruka připoutána k vašemu tělu, pak dosáhnete do určitého bodu a pak to necháte být, ale pokud není připoutána, pokud je oddělená, pak se otáčí kolem dokola a vrací se zpět s prázdnou. Toto pochopení musí být ve vás, lidech, protože stojíte na střední cestě a jste k ní nejen připoutáni, ale jste s ní i ztotožněni. Takže nemůžete jít příliš doleva, nemůžete jít příliš doprava, pokud to uděláte, ztratíte se. Pak už nejste sahadžajogínem a pak nemá smysl, abyste tu byli uměle nebo povrchně, protože to bude pokrytectví. Cokoliv je potřeba, abyste se vrátili do správného rámce, to musíte přijmout. A cokoliv je potřeba k pochopení Sahadža jógy, to musíte udělat. Jak jsem již řekla, zkuste se prosím naučit anglicky. Nemohu se naučit 14 jazyků. To je velmi obtížné. Je překvapivé, jak jsem se naučila i tuto angličtinu. Takže teď, abych se naučila 14 jazyků, musím znovu přijmout 14 Avatárů. Nežádám vás, abyste se naučili maráthí. Protože to je pro mě ten nejlepší jazyk. Ale zkuste se alespoň naučit anglicky, a pak uvidíme, jestli se dokážete naučit maráthí nebo hindí.
