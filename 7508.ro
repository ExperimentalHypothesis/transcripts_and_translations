Shri Krishna Puja

18.09.1983 – Los Angeles, SUA

Prima dată când am venit în Statele Unite, M-am dus mai întâi la Los Angeles, pentru că este un loc al îngerilor. De fapt am crezut că e un loc foarte sfânt în care ar trebui să ajung, înainte de toate, pe aceste extraordinare meleaguri ale Statelor Unite.

Ei bine, așa cum știți, Statele Unite, sau America - întregul continent, este chakra Vishuddhi, care are trei aspecte. Deci aspectul central al chakrei Vishuddhi este Statele Unite. Aspectul central al chakrei Vishuddhi este guvernat de Shri Krishna. Iar puterea Sa este Radha. „RA - DHA”. „RA” înseamnă energie, „DHA” este cea care susține energia. „RA - DHA”. „dha-re-ti-saa”. Deci Ea este cea care susține energia, de aceea este numită Radha. Ea este puterea lui Shri Krishna. Cuvântul Krishna derivă din cuvântul „krishi”, care înseamnă „a ara” pământul, sau „krishi” mai înseamnă și agricultură, putem spune. Cel care ară și seamănă pământul este cel ce face „krishi”. De aceea este numit Shri Krishna.

Ei bine, sămânța pe care a semănat-o El este sămânța spiritualității. Shri Krishna este cel care a spus în sanscrită - „Nainam chindanti shastrani nainam dahati pavakah na chainam kledayantyapo na sosayati marutah.” însemnând că viața spirituală, sau viața eternă, putem spune, sau Spiritul, nu poate fi ucis de nimic, de nicio armă, nici nu poate fi luat de vânt, nici nu poate fi înghițit, nici nu poate fi distrus. Iar pentru a dovedi asta, Christos a venit pe pământ și prin învierea Sa a dovedit ceea ce a spus Shri Krishna. Și cei mai mulți dintre voi cunosc legătura dintre Christos și Shri Krishna - de ce Iisus a fost numit Christos. Cuvântul Christos derivă din același cuvânt „krishi”. Iar primul Său nume, Iisus, vine de la Yeshoda. Yeshoda mai este numită și Jesu sau Yesu. Și de aceea Christos a fost numit Jesu sau Yesu. Unii îl numesc Yesu, iar alții îl numesc Jesu, numele venind de la Yeshoda, mama adoptivă a lui Shri Krishna. De asemenea, știți că Radha a fost încarnarea lui Shri Mahalakshmi, deci a fost una și aceeași cu Mama lui Christos, cu Maria.

Toate aceste lucruri pot fi dovedite în Sahaja Yoga. Pentru că atunci când energia Kundalini se ridică și ajunge la Vishuddhi chakra, dacă se oprește acolo, puteți pune întrebarea: „A fost Shri Krishna Fiul Mamei Maria?” Nu. „A fost Iisus Fiul Mamei Maria? A fost Fiul lui Shri Maria, care a fost una și aceeași cu Shri Radha?” Vom observa apoi că energia Kundalini urcă. Deci Sahaja Yoga, în ziua de azi, dovedește ceea ce s-a spus până acum. Dovedește. Nu este o simplă fantezie. Asta pentru că oamenii nu cred în toate aceste lucruri. Ei cred că totul e o poveste de domeniul fanteziei. „Cine au fost Christos, Shri Krishna, Shri Radha? La urma urmei, Dumnezeu nu există.”

Dar în aceste vremuri, numai în Sahaja Yoga, putem dovedi că ceea ce spunem reprezintă adevărul. Asta pentru că prin intermediul Realizării Sinelui, sunteți conectați la Sursă, vibrațiile încep să curgă și începeți să lucrați asemeni unui computer. Și orice întrebare puneți, răspunsul vine sub forma unor vibrații extraordinare, sau acestea se opresc, sau puteți simți căldură, sau puteți face bășici. Deci întregul mesaj vă este comunicat prin vârfurile degetelor. Așa cum Mahomed Sahib a spus foarte clar: „La vremea Învierii, mâinile voastre vor vorbi”. Dar musulmanii nu vor să vorbească deloc despre Înviere, pentru că vor să-i sperie pe oameni cu Judecata de Apoi. Nu vor să vorbească despre timpul Învierii care va veni înaintea Judecății de Apoi, deoarece vor să profite de timp pentru a-i speria pe oameni spunându-le: „Va veni timpul când veți fi judecați. Va veni Judecata de Apoi!”, astfel încât toată lumea să se teamă de Dumnezeu, așteptându-și momentul judecății, și să creadă că nu există nimic altceva. De aceea Vishuddhi chakra este o chakră specială.

Vishuddhi chakra a fost creată într-o zi de sâmbătă. Deci Saturn este planeta care are influență asupra chakrei Vishuddhi. Oricând planeta Saturn se află în mișcare progresivă, America va fi într-o poziție bună pentru a acționa. Dar nu cred că ei sunt conștienți de rolul lor. Ei nu știu cine sunt de fapt, de ce se află pe pământ, care este misiunea lor, ce ar trebui să facă, sau care a fost țelul lui Dumnezeu când a creat America.

Primul rol al chakrei Vishuddhi în interiorul nostru a fost acela de a ne ridica capul atunci când am devenit ființe umane. Când v-ați ridicat capul în felul acesta, ați devenit o ființă umană, în sensul că în acel moment s-a manifestat o nouă mișcare în conștiința voastră. Ei bine, noua mișcare în conștiința voastră a început cu șase mii de ani în urmă, când Shri Krishna a venit pe pământ. Noua mișcare a fost cea a Tatălui, venirea Tatălui a fost celebrată și în felul acesta oamenii au dezvoltat un nou tip de instrument în interiorul lor, numit ego.

Vedeți, când creierul a crescut în felul acesta, a căpătat o formă de piramidă - e o piramidă, a devenit o piramidă. La animale creierul este plat. În ființele umane s-a ridicat treptat. Când capul ființelor umane s-a ridicat, când responsabilitatea ridicării capului a fost luată, creierul a început să se dezvolte astfel încât a devenit o piramidă. Iar când a devenit o piramidă, atenția oamenilor a devenit diferită de cea a animalelor. Asta pentru că atunci când undele conștiinței voastre au căzut pe laturile piramidei, acestea au intrat în paralelogramul forțelor prin care forța rezultantă - unda cade în felul acesta, se reflectă așa, iar forța rezultantă ia direcția asta. Are două laturi, una pe direcție verticală iar cealaltă pe orizontală.

Deci conștiința, sau, putem spune, atenția, în loc să meargă în interior, a început să fie proiectată în afară. Deci o parte a rezultantei a fost dirijată în exterior și astfel, devenind ființe umane, atenția voastră a mers în exterior. Numai ființele umane au atenția în afară. Asta nu înseamnă că animalele nu o au în exterior, dar atenția ființelor umane este de așa natură încât ea le creează reacții. De exemplu, vedeți ceva - așa cum văd Eu acum clădirea Clinicii - atunci se naște o reacție în minte: „Ce este asta? Ce rol are? Cât a costat? Cum a cumpărat-o?” Orice vedeți generează în voi reacții. Asta nu se întâmplă în cazul animalelor. Animalele vor spune cel mult: „Trebuie să mănânc una, alta, trebuie să le obțin cumva!” Dar ele nu gândesc despre aceste lucruri. Doar în ființele umane are loc reflexia. Iar această reflexie apare din cauza structurii piramidale a creierului. Iar asta generează o reacție specială în creier, pentru că începem să dezvoltăm propriul ego, propriile mituri, propriile proiecții mentale. Iar când dezvoltăm propriile proiecții mentale, acest ego începe să se dezvolte, spunând: „Eu știu”, „Ce e rău în asta?”, apar toate aceste absurdități.

Deci odată cu apariția acestor lucruri, balonul egoului a început să se umfle și să preseze celălalt balon din interiorul nostru - superegoul, aflat acolo din stadiul de animal - până a ajuns pe centru. În felul acesta am devenit ființe umane normale. Dar apoi egoul a început să-și depășească limitele, a început să intre în zona superegoului, să îl preseze, și a avut loc o calcifiere prin intermediul căreia ne-am dezvoltat conștiința de sine. Deci asta s-a întâmplat după ridicarea capului, după ce ne-am înălțat capul și nu am mai fost asemeni animalelor.

Deci Vishuddhi chakra joacă un rol foarte important în evoluția umană, pentru că dezvoltându-vă chakra Vishuddhi, ați devenit, înainte de toate, ființe umane. În al doilea rând, aceasta fiind chakra Tatălui care devine din nou - cum este numit Macrocosmosul primordial, voi deveniți la rândul vostru macrocosmosul. Voi sunteți microcosmosul, iar Tatăl este macrocosmosul. Deveniți macrocosmosul grație chakrei Vishuddhi, care este guvernată de Shri Krishna, care devine macrocosmosul, numit Viraat. El se manifestă în această parte a creierului, în această parte a capului. La acest nivel începeți să vă manifestați calitățile macrocosmosului, în această zonă.

Ei bine, chakra Vishuddhi are o caracteristică specială, aceea că spunem mereu: „Responsabilitatea este pe umerii mei”. Întotdeauna spunem: „Responsabilitatea este pe umerii mei”. Motivul este faptul că chakra Vishuddhi vă dă simțul responsabilității. Și de aceea americanii - știți deja - se simt responsabili pentru întreaga lume. Firește! Înțelegem perfect că se simt responsabili pentru întreaga lume. Dar cât de conștienți sunt ei de rolul lor în ce privește această responsabilitate este cu totul altceva. Se simt responsabili, însă dacă ar înțelege rolul lor ca oameni responsabili, ar trebui să fie modele de urmat, oameni ideali. Pentru că o persoană, care este responsabilă într-o familie, trebuie să fie un ideal pentru ceilalți.

Începuse foarte bine, aș spune, pe timpul lui Abraham Lincoln. Începuse foarte bine când ați început să vorbiți despre democrație - democrația nefiind nimic altceva decât colectivitate. Abraham Lincoln începuse să vorbească despre colectivitatea umană, despre oameni. Toate astea arată că simțul colectivității a început să se manifeste la nivelul chakrei Vishuddhi. Asta înseamnă însă că doar cei care sunt pe centru se pot păstra într-o stare normală. Cei care țin capul prea aplecat în față sau prea dat pe spate au probleme. Oamenii care își pleacă capul în fața altora sunt cei care au superego, devin servili, așa cum sunt cei din țările în curs de dezvoltare. Iar cei care își dau capul pe spate sunt cei care încearcă să îi domine pe ceilalți, cei care au ego.

Deci odată cu deschiderea chakrei Vishuddhi, grație binecuvântărilor divine primite brusc, oamenii au descoperit atât de multe lucruri și ca urmare, egoul a început să se dezvolte prea mult în America. Dar egoul este ca un balon, așa cum v-am spus care vă menține în aer, plutind. Iar când sunteți în aer, deveniți oameni superficiali, nu aveți rădăcini. Însă există un avantaj, știind că plutiți în aer, puteți avea o viziune completă a tot ce vă înconjoară, o viziune completă a întregului, dacă ochii vă sunt puri iar intențiile sincere.

Un alt lucru care s-a întâmplat atunci când au venit aici este faptul că au simțit că sunt o națiune foarte nouă. Este un avantaj și totodată și un dezavantaj. Avantajul este că, fiind o națiune nouă, puteți fi schimbați în bine foarte ușor, pentru că nu există condiționări în mintea voastră. Sunteți foarte curați, absolut pregătiți pentru a deveni oameni măreți. Sau o altă posibilitate ar fi, fiind o națiune atât de nouă, să fiți impresionați de tot ce este vechi - lucru foarte adevărat în privința americanilor, care au cumpărat toate podurile vechi din Anglia pentru a le aduce aici. Setea de a achiziționa lucruri vechi e prea mare aici, ca și cum tot ce e nou ar fi absurd.

Poate că și Sahaja Yoga e un lucru absurd pentru ei, fiind după părerea lor ceva nou. Deoarece sunt o națiune nouă, au început să respingă tot ce este nou. Este un lucru absurd. Ei bine, trebuie să spun că Sahaja Yoga, așa cum este ea astăzi, este cel mai străvechi lucru. A început odată cu universul, iar acum a ajuns la punctul culminant, fiind un proces viu. Așa cum vedeți o floare într-un copac, o primă nouă floare - dar floarea a ieșit dintr-o sămânță care a avut rădăcini, a devenit o tulpină, apoi i-au apărut frunze iar acum a ajuns o floare. Deci, deși arată ca fiind o floare nouă, ea are un trecut îndelungat. În același mod Sahaja Yoga e la fel de străveche ca acest univers. Dar celor care tânjesc după tradiționalism le este greu să înțeleagă tradiția autentică. Numai cei care sunt realmente tradiționali știu ce este tradiția autentică.

Ultima dată când am venit aici, în America, am avut un șoc când cineva a venit să-Mi ia un interviu și M-a întrebat despre un domn, care este cel mai netradițional om din perspectiva culturii indiene. Numele lui era Ramakrishna Paramahamsa. S-a căsătorit cu o femeie pe care a venerat-o apoi ca mamă. Vreau să spun că nimeni nu a făcut asta. Shri Rama nu a făcut asta, Shri Krishna nu a făcut-o. Este un lucru absurd. Dar pentru ei, el era cel mai tradițional om. Mi-a zis: „Mamă, Sahaja Yoga pe care o promovați nu e tradițională dacă nu credeți în Ramakrishna”. În ultimii 50-60 de ani au apărut acești oameni neo-tradiționali. Altul a fost acest individ din Pondicherry (Sri Aurobindo), care a creat o altă situație absurdă, numind o femeie mamă - relația cu ea fiind însă ambiguă. Nu se știe ce fel de relație era între ei. Vreau să spun că în tradiția indiană, o astfel de situație este imposibilă. Trebuie să ai o relație clară cu toată lumea; relația nu poate fi ambiguă: nici prietenă, nici soție, nici mamă, nici soră. Acest tip de situație este complet netradițională - de neconceput. Vreau să spun că în calitate de indieni, știți că așa ceva nu e posibil. Este o situație absurdă. Dar pentru unii acest guru este tradițional. Încă de acum șaizeci de ani, odată cu nașterea Mea cred, negativitatea a început să ia o nouă formă prin înțelegerea confuziei occidentale. Dacă priviți în jur, toți acești guru sunt occidentalizați. Și au profitat de confuzia occidentală pentru propriul avantaj. Au folosit-o în propriul avantaj. În acest punct au eșuat occidentalii nereușind să își dea seama de asta.

Zilele trecute, am fost la Societatea Jungiană, pentru a le vorbi adepților lui Jung despre legătura dintre Sahaja Yoga și Jung. Ei bine, am aflat despre Jung abia când a murit, pentru că s-a scris un mic articol despre el. Nu am studiat niciodată psihologia. Desigur, am încercat să învăț terminologia lor pentru a le vorbi. M-am gândit că poate cândva va trebui să le vorbesc. Erau acolo deci toți acești jungieni foarte intelectuali, oameni importanți, stând în fața Mea, chiar și Președintele Societății Jungiene Americane.

Am frunzărit una din cărțile lor chiar înainte de a începe și am văzut niște diagrame care M-au uimit. Prima concepție pe care au avut-o - desigur, totul este concepția mentală a lui Jung. Nu-i reproșez nimic, pentru că și-a primit Realizarea, dar nu a știut cum a atins acea stare, ce a condus la percepția ei, iar atitudinea lui a rămas în continuare cea a unui căutător încercând să descopere cum și-a primit Realizarea. Deci toate demersurile lui au fost liniare, nu a avut o viziune globală, prin urmare teoria lui nu a fost atât de integrată.

În concepția lor, la baza piramidei, exista inconștientul care nu va deveni niciodată conștient, deasupra lui fiind inconștientul care poate deveni conștient. Urma apoi subconștientul și în vârf era egoul. Vreau să spun că era un adevărat haos în teoria lor. Le-am spus că însuși cuvântul „inconștient” creează confuzie. Ce înțelegeți prin „inconștient”? Tot ceea ce nu simțiți în sistemul vostru nervos central este „inconștient”, nu-i așa? Dar ce înseamnă asta? Nu simțim nici subconștientul. Atunci și subconștientul este „inconștient”. Tot ceea ce nu simțim - de exemplu, există anumite sunete de anumite frecvențe, pe care nu le auzim deloc. Auzim doar ce este tolerabil pentru noi ca ființe umane - asta știu toți oamenii de știință. Nu auzim totul. Deci tot ce este „inconștient” este ca un sac cu tot felul de lucruri, cu tot felul de lucruri amestecate.

Dar Dumnezeu nu este un amestec cu de toate. Este o personalitate foarte clară. Știe ce face, este cel mai bun organizator. Cum ar putea deci El să vă pună astfel într-un sac, unde inconștientul este la bază, apoi deasupra este inconștientul care devine conștient, mai sus subconștientul, deasupra lui conștientul și în vârf egoul? Deci mergeți în jos, purtând toate astea în interiorul vostru și încotro vă îndreptați? Deci cum puteți înainta?

Prima lor greșeală a fost că au considerat aceste zone ca fiind straturi suprapuse. Nu este așa. Ele sunt de fapt plasate vertical. Egoul este pe partea dreaptă, iar superegoul pe partea stângă. Viitorul este pe partea dreaptă, iar trecutul pe partea stângă. Deci subconștientul este pe partea stângă, iar supraconștientul pe partea dreaptă. Iar calea de mijloc este clară. Vreau să spun că în orice organizație... Presupunând că mergeți la aeroport, oare trebuie să treceți prin zid pentru a ajunge la avion? Dacă ființele umane nu comit astfel de greșeli oribile, cum ar putea Dumnezeu să comită o asemenea greșeală? Deci concepția lor era absolut greșită.

Calea centrală este pe centru, în timp ce canalul drept este pe dreapta iar canalul stâng este pe stânga. Deci nu trebuie să mergeți în subconștient deloc. Așa i-au justificat pe toți cei care lucrează prin hipnoză sau care încearcă să hipnotizeze, sau să le dea un nou gen de experiență - „Toate astea reprezintă 'inconștientul'. Ar trebui acceptate.” Unii chiar încep să sară spunând: „Oh, e ceva extraordinar”. Deci senzațiile pe care le primiți din subconștient și din supraconștient au fost acceptate ca fiind ceva nemaipomenit. A fost o confuzie generată de intelectuali, aș spune - în totalitate. Dar lucrurile nu stau așa. Calea pe care Kundalini trebuie să o urmeze este absolut directă. Însă era necesar să vină Cea care trebuie să o ridice - atât. Altfel însă, totul e bine pus la punct și nu este nevoie să intrați în acel subconștient oribil. Când le-am spus au rămas uimiți: „Mamă, e atât de simplu”. „E foarte simplu” – am spus. Inconștientul este împărțit în patru. O parte este subconștientul colectiv, alta este supraconștientul colectiv, o altă parte este, Iadul colectiv, putem spune, iar deasupra lor este super-conștiința colectivă. Deci încotro trebuie să ne îndreptăm?

Ar trebui să ne cunoaștem destinația, iar apoi ar trebui să ajungem acolo. Iată de ce au probleme cei care îl urmează pe Muktananda. Ieri M-au întrebat: „Ce este greșit la Muktananda? De ce îl considerați atât de periculos?” O doamnă, biata de ea, în calitate de Sahaja Yoghină, a venit și a spus: „Oh, am fost și eu acolo, mi-am frânt spatele și sunt terminată. E un om atât de periculos. M-a măgulit, m-am dus și nu știu ce s-a întâmplat cu spatele meu. Nu pot sta jos mai mult de zece minute; trebuie să mă ridic. Și am un generator de vibrații pe care trebuie să-l pun tot timpul”. Atunci le-am spus: „Iată pericolele”.

Apoi au început cu altă teorie: că trebuie să suferi dacă vrei să ajungi la Dumnezeu. De ce? Asta nu este în niciun caz dorința lui Dumnezeu. De ce să suferiți? L-a făcut pe Christos să sufere pentru voi, deci mai bine încetați cu suferința. Nu este nevoie să suferiți deloc. Toate aceste idei au penetrat în mintea occidentalilor iar ei au acceptat aceste proiecții mentale, fără a înțelege măcar ce e scris în alte cărți. Ar trebui să vadă. Și au citit numai ce s-a scris în ultimii șaizeci de ani în care acești oameni oribili, foarte superficiali, au mers în India și au consultat câteva cărți tantrice, pentru că voiau să-l justifice pe Freud prin cultura indiană.

Deci au preluat tehnicile tantrice, erotice și astfel de lucruri și au adus aceste cărți. Iar unii dintre ei au citit nu știu ce cărți, care spuneau că energia Kundalini se află în stomac sau în creier. Nu știu nici măcar unde se află Kundalini, dar au scris cărți atât de voluminoase, vă puteți imagina? Au scris cărți atât de voluminoase. Ei bine, chiar dacă le-au scris, nu orice carte este o scriptură. Dar oamenii cred că dacă ceva stă scris într-o carte, e o scriptură. Și în felul acesta a început să se perpetueze întreaga confuzie, deci toți acești indivizi au venit și au profitat din plin și au devenit mari guru, foarte prosperi, oameni bogați. Acum însă, fiindcă Dumnezeu are o mână atât de măreață, sunt extrași unul câte unul din mințile oamenilor, și sper că va veni o zi când toți acești oameni vor vedea lumina.

Deci sarcina Sahaja Yogăi este de a stabiliza adevărul în interiorul vostru. Nu are sarcina de a crea o afiliere. Nu putem înscrie persoane, nu le putem pune marca de Sahaja Yoghini, ci trebuie să se vadă creșterea spirituală a acelor persoane. Ei bine, am ținut atâtea discursuri despre Ritambhara PrAgnya și toate aceste lucruri și cred că este necesar ca fiecare Sahaja Yoghin să le asculte, să le aprofundeze, să le înțeleagă și să mediteze pentru a crește spiritual. Asta pentru că ceea ce creăm nu e un obiect de plastic, ci un proces viu înfăptuit de o energie vie a unui Dumnezeu viu. Prin urmare trebuie să crească în interiorul vostru. Prin gândire nu-l puteți face să crească, dar dacă nu gândiți îi permiteți să crească din ce în ce mai mult. Numai pe măsură ce acest proces se dezvoltă în interiorul vostru, puteți realiza cine sunteți. Asta e singura cale de a atinge acea stare a super-conștiinței și de a vă stabiliza acolo. Abia atunci veți ști despre ce vă vorbesc.

Puja de astăzi este un alt aspect. Ei bine, ce este Puja? Mulți oameni se întreabă: „Ce este Puja?”. De fapt ieri am avut o Puja și ca să fiu sinceră nu e ușor pentru Mine să suport o Puja, pentru că vibrațiile sunt atât de puternice, încât nu știu... După Puja am mers la aeroport și pentru două ore am emis vibrații răspândindu-le în întreg aeroportul din New York. Era necesar. A dat rezultate. Asta pentru că vibrațiile încep să curgă cu o forță extraordinară, iar dacă oamenii nu le absorb, ia timp ca ele să se scurgă din corpul Meu. Mă fac să Mă simt greoaie. Dar când sunt emise în afară, Mă simt mai bine. Iar ceea ce se întâmplă este că, rostind mantrele, treziți zeitățile din interiorul vostru și începeți să absorbiți vibrațiile. Iar când zeitățile se trezesc în voi, ele se trezesc prin puterea zeităților din interiorul Meu, care trebuie să lucreze intens pentru asta. Astfel, ele emit foarte multe vibrații care trebuie absorbite de voi când zeitățile din interior vă sunt trezite. Așa se întâmplă. Cuvintele nu pot descrie acest lucru, nu îl pot exprima - este un proces care trebuie să aibă loc.

Mulți dintre cei care vin la Sahaja Yoga, pot oscila un pic la început. Treptat însă se stabilizează, se corectează, cresc în profunzime. Abia apoi devin în regulă. Unii au o creștere fulminantă - într-o singură zi și ajung acolo. Nu are nicio importanță, pentru că este un vlăstar care crește, care trebuie să crească. La unii oameni terenul este atât de fertil, sau poate este ceva care lucrează rapid pur și simplu. Deci nimeni nu ar trebui să acuze pe nimeni și mai ales n-ar trebui să vă simțiți vinovați, deoarece asta blochează Vishuddhi stâng.

În special pentru America port această piatră, numită safir negru, care este piatra lui Shri Krishna, piatra chakrei Vishuddhi. Fiecărei chakre îi corespunde o piatră prețioasă. Iar aceasta este piatra chakrei Vishuddhi, așa că o port când sunt în America. Și sper că actul de venerare de astăzi va scoate la lumină potențialul acestei țări prin activarea zeităților, a lui Shri Krishna însuși, care o guvernează - mulțumindu-L, făcându-L să devină activ.

El are calități impresionante, una dintre cele mai mari fiind Samhara Shakti, prin care poate ucide demonii. Și toți demonii care s-au stabilit aici au făcut o mare greșeală, pentru că dacă acesta este locul lui Shri Krishna, atunci ei se află într-o zonă foarte periculoasă. Asta pentru că odată ce Shri Krishna e trezit aici, vor fi cu toții complet distruși de Sudarashan chakra din mâna Lui. El îi poate ucide pur și simplu unul după altul. Dar mai întâi El trebuie mulțumit, trebuie trezit, trebuie să fie „prasanna” - acesta este cuvântul. „Prasanna” înseamnă „a mulțumi pe cineva”. Apoi totul se va rezolva. Deci astăzi vom face mai întâi o Puja mică pentru Shri Ganesha, pentru că Shri Ganesha Puja are menirea de a stabili inocența - inocența în acel loc. Stabilizarea inocenței este cel mai important lucru, este esența. Shri Ganesha este esența. Apoi vom face Shri Krishna Puja și apoi Puja pentru Shri Devi - Puterea. Astfel vom avea trei Puja, una după cealaltă, dar timpul alocat fiecăreia nu este lung. Bine?