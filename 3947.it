Devi Puja

“Nell’arco di dieci anni possiamo trasformare il mondo intero”

Brahmapuri (India), 30 Dicembre 1989

[Discorso in inglese]

Mi dispiace per quello che è accaduto ieri, ma penso che sia iniziata la guerra fra il bene ed il male e che, dopotutto, il bene prevarrà.
In questi tempi moderni di solito il male prevaleva sul bene, ma adesso, in questo Krita Yuga, il male sarà completamente vinto dal bene. E non solo, ma il bene si diffonderà ovunque [applausi, i sahaja yogi gridano: “Jai”!].
Il male ha la capacità di andare agli estremi e quindi di uscire completamente dal processo evolutivo. Poiché (le persone malvagie) sono cieche, non riescono a vedere il bene e per questo sono cattive. Se potessero vedere il bene, abbandonerebbero la loro malvagità.
Sono rimasta sconcertata nel sentire cosa stiano combinando nel nostro Paese, che è il Paese dello Yoga, e specialmente in Maharashtra che è una terra di santi.
Una delle vere origini di questa assurdità sembra essere Rajneesh, questo orribile individuo, in quanto ha organizzato qui una mostra in cui scredita completamente tutte le Deità affermando oscenità di ogni genere. E penso che anche il Primo Ministro di questo posto sia in combutta con lui e stiano tutti tentando di provare che Dio non esiste, che la spiritualità non esiste.
Vogliono dimostrare che la scienza è tutto.
Noi in India non abbiamo nessuna eredità scientifica, abbiamo un patrimonio spirituale.
Intendo dire che in questo Paese nessuno è noto come un grande scienziato. Nessuno ha realizzato invenzioni particolari e, benché organizzino (questa mostra) in nome della scienza, non esiste quasi nessuno che abbia realizzato qualcosa in campo scientifico. È dunque il male che ha preso questa nuova forma parlando di scienza e criticando Dio.
Naturalmente anche in Occidente è accaduta la stessa cosa in larga misura, ma non fino a questo punto. Loro non hanno negato tutto ciò che è spirituale, mentre qui, quei pochi che ci sono - davvero pochissimi, ma ci sono - vi si sono buttati a capofitto.
È quindi una crescita molto negativa in questo Paese, (ma) so che non durerà, non potrà durare perché questa nazione è molto ricca di spiritualità.
In Occidente, poiché si sono dedicati alla scienza, hanno perso tutta la cultura della società. Non esiste alcuna cultura della società. L’etichetta si riduce al (modo di tenere) la forchetta ed il coltello o a come farsi gli auguri. Non esiste altra cultura.
È tutto esteriore, non vi è nulla di veramente profondo. Avendo adottato completamente la modernità o, diciamo, il progresso industriale, la gente ha accettato tutto questo perdendo il contatto con la realtà. La cultura di un Paese può sopravvivere soltanto sulla base della spiritualità.

La scienza non può parlare di questo, ed ha così tanti limiti da non saper rispondere neppure ad alcuni semplici quesiti che si presentano.
Soprattutto non ha idea di cosa sia l’amore, non ha idea di che cosa sia l’Energia onnipervadente. Tutti voi ormai l’avete percepita e sapete che cos’è e come usarla.
Pertanto, in queste circostanze, mi rendo conto che le persone mediocri in Sahaja Yoga non possono essere di grande aiuto nell’instaurare la bontà.
Voi dovete essere molto puri interiormente; dovete essere interiormente molto potenti ed estremamente sensibili. Non dobbiamo disperdere la nostra energia, la nostra attenzione in cose superficiali e insensate.
Dobbiamo liberarci di tutte queste cose e diventare persone distaccate, distaccate da tutto ciò che crea problemi.
Se adotterete una visione distaccata di ogni cosa, avrete un tipo di vita che darà nutrimento alla vostra società che adesso è malata. È una società malata e decadente. E per questa società decadente occorrono persone moralmente molto forti, che siano straordinariamente pure e che sappiano tutto di Sahaja Yoga.
La mediocrità in Sahaja Yoga è molto comune in Occidente, molto comune. E sono così coinvolti nei propri problemi che non riesco a capire come faranno ad elevarsi oltre certi assurdi punti di vista personali.
Occorre rendersi conto che questo intero albero, che si è sviluppato così tanto all’esterno a causa della rivoluzione industriale, deve cercare il proprio nutrimento nella spiritualità che esiste in India, senza alcun dubbio.
La spiritualità senza sviluppo non ha alcun significato. La spiritualità deve avere uno sviluppo esteriore, altrimenti si disperderà nella Madre Terra. Essa deve germinare e mostrare risultati, risultati che noi stiamo indubbiamente manifestando. I sahaja yogi indiani stanno cercando di dimostrarlo in molti modi, anche se sono piuttosto lenti a questo proposito.
È strano (vedere) come, in Occidente, la gente sia piuttosto lenta, i sahaja yogi siano alquanto lenti riguardo alla propria spiritualità, mentre in India siano piuttosto lenti nella loro manifestazione all’esterno.
Finché non faremo veramente uno sforzo dedicato, non funzionerà. Spero che vi renderete conto, dato che abbiamo diffuso delle lettere, che siamo venuti qui non per divertirci, ma per dedicarci e per la nostra ascesa: questo è un pellegrinaggio.
Parlare a vanvera, chiacchierare di cose futili, litigare gli uni con gli altri è ovviamente fuori discussione.
Ma la dominazione, la terribile dominazione basata sulla falsità, il credersi dei leader oppure chiedere perché qualcuno sia un leader, dimostra che non siamo ancora degni.
L’affidabilità di una nave è molto importante se deve contrastare le tempeste del mare. Se non è in grado di affrontare le tempeste, non è decisamente atta a tenere il mare ed è assolutamente inutile, perché non può attraversarlo.
Analogamente, se voi dovete essere qualcuno (in senso spirituale), dovete agire in modo tale da diventare realmente degni di attraversare questo oceano di illusione, e che molti possano attraversarlo insieme a voi.
In India hanno creato un centro in ogni luogo, in ogni casa, in ogni nucleo familiare. Se invitano la gente, parlano esclusivamente di Sahaja Yoga.
Ora voi potete fare di tutto per parlarne. Vi do il permesso di dire alla gente che io sono venuta, non c’è niente da nascondere.
E dovete andare ad aprire le porte di molte chiese, di molti templi e di molte organizzazioni e annunciare che io sono arrivata.
Ora il tempo è venuto. Potete vederlo così chiaramente, è del tutto evidente.
All’inizio dicevo che non volevo parlare ai giornali, che questo e quello non andava bene, dicevo di lavorarci. Ma adesso siamo arrivati al punto in cui devo dire certe cose e le dirò molto apertamente, ne parlerò. Però voglio che tutti voi siate ad un livello tale che nessuno debba puntarvi il dito contro, dicendo: “Ah, questo è un sahaja yogi! E come si comporta (male)”.
Se qualcuno è stupido e non si dà da fare, è meglio liberarsene, oppure aiutare questa persona dicendole: “Devi elevarti, (diversamente) non puoi rimanere qui, non vogliamo persone mediocri qui. Vogliamo persone straordinariamente pure”.
La purezza è la cosa principale che dobbiamo avere. Quando siete puri non dovete (più) preoccuparvi di nulla, perché io mi prenderò cura di voi. Ma la purezza della mente, la purezza del cuore e la purezza della vostra attenzione, queste tre cose sono molto importanti. Quando agiranno sarete sorpresi: la collettività crescerà in un attimo.
Tuttora, anche tra i sahaja yogi persiste una tendenza a tornare allo stesso materialismo di prima e ad avere la propria casa, la propria famiglia, i propri figli, queste cose senza senso.
Noi dobbiamo vivere negli ashram e darci da fare. Dobbiamo far funzionare tutto in modo davvero meraviglioso, così che si possa vivere tutti molto felicemente negli ashram. Ma mi accorgo che ancora la gente non ci riesce. Sono più preoccupati del loro lavoro, delle loro cose.
Quando vivrete negli ashram, io farò in modo che abbiate ogni cosa.
Ma se non volete ricevere le benedizioni di Dio, come potrà mai qualcuno aiutarvi? È necessario dunque un enorme sacrificio.
Naturalmente, come sapete, in Sahaja Yoga io non ho bisogno di denaro da voi, nel modo più assoluto, ma il sacrificio è molto importante: il sacrificio delle idee assurde che avete.
Dobbiamo dimostrare di essere dei sahaja yogi in ogni modo: nel modo di vestire, nel modo di vivere, nel modo di pensare, nel modo di comportarvi, nel tipo di rapporti che avete gli uni con gli altri, nel modo in cui conducete la vostra vita matrimoniale e vi occupate dei vostri figli.
Se non avete purezza, la luce dell’amore non risplenderà. La luce dell’amore non risplenderà. Dovete assorbire interiormente la luce dell’amore. Ma non potete farlo se non siete personalità pure; e questa personalità pura deve svilupparsi attraverso la meditazione, con un lavoro duro; è questione di pochi anni.
Nell’arco di dieci anni possiamo cambiare il mondo intero. Dieci anni. Però dovete essere realmente molto dedicati (applausi).
Siete voi che dovete cambiare, non io. Siete voi che dovete far funzionare le cose, non io. Io ho fatto del mio meglio; ma dovrebbe essere possibile, nel giro di dieci anni, che ogni sahaja yogi diventi una grande forza di Sahaja Yoga.
Cercate dunque, per favore, di evitare tutti gli individui mediocri. Se trovate persone mediocri, i leader devono fare di tutto per correggerle, per rimproverarle. Non siate tolleranti. Non dovete essere troppo morbidi su questo punto.
Dovete dire loro francamente: “Guarda, tu sei una persona troppo mediocre per Sahaja Yoga. (Sahaja Yoga) non è per gente mediocre, non è per gli stolti né per gli stupidi. È per coloro che sono pronti a sacrificare qualsiasi cosa per amore della verità”.

Costoro dicono: “Perché non seguite la via della scienza?”. Io rispondo: “E perché voi non seguite la via della verità? Dedicatevi alla verità, la scienza non è la verità”.
Oggi può apparire e domani scomparire.
Oggi potete pensare che un’ipotesi o una legge sia corretta, ma poi vengono tutte messe in discussione: allora non è una legge.
Dovete utilizzare Sahaja Yoga in ogni aspetto della vita pratica, in ogni ambito, ma non dovete in alcun modo diventare dei fanatici.
Ho visto persone che si mettono a dare vibrazioni o a muovere le mani per darsi bandhan, lo fanno persino in mia presenza.
(Il comportamento) non deve essere stupido, ma molto dignitoso, corretto e decoroso. Per questo però abbiamo realmente bisogno di gente di qualità. E devo aggiungere che è necessaria una completa ubbidienza.
Avevo già detto tempo fa agli indiani di intentare una causa contro costoro (aggressori, disturbatori), ma non hanno voluto darmi ascolto. Dissero: “Perché, Madre? Sa, avrà dei grattacapi e quant’altro”. Se mi avessero ascoltato, oggi non ci sarebbero stati problemi.
Voi dovete ascoltare quello che vi dico, non datemi spiegazioni, non parlatemi di logica perché io so tutto, lo sapete: io so tutto!
Adesso abbiamo una bella cosa per voi: la lista dei matrimoni. Ma il matrimonio non è una cosa così importante a cui pensare. Non è una cosa così importante da dedicarvi tutta la vostra attenzione. Il matrimonio avviene come fatto accessorio, perché dovete sposarvi; è questo il motivo.
A volte non è neanche necessario.
Ma dovete sposarvi, e dopo (arrivano) lettere su lettere sui vostri matrimoni, i vostri figli. Io non voglio proprio leggerle. Nessuna che riguardi Sahaja Yoga. Se siete distaccati, qualunque possa essere la qualità di vostra moglie, non cadrete. Qualunque possa essere la qualità di vostro marito, non cadrete.
Occorre dunque preoccuparsi un po’ di questo: che cosa stiamo facendo? Che cosa abbiamo ottenuto? Che cosa abbiamo intenzione di dare al mondo?
Per me, voi siete i miei strumenti. Non devo chiedere a nessun altro. Voi siete i miei strumenti e dovete far funzionare le cose: per me non siete persone inutili. Io ho lavorato molto duramente con voi, molto intensamente. Quindi, per favore, non sprecate anche le mie energie e cercate di divenire degli ottimi sahaja yogi in ogni modo possibile. Dovreste essere dedicati sotto ogni aspetto. Cercate in ogni modo di essere persone dalle grandi qualità.
Avete visto adesso come la gente stia diventando violenta e vi siano atti di violenza. Naturalmente questo (episodio) potrà non avere seguito, però è uno dei segnali che dobbiamo essere pronti ad essere molto forti, molto forti. E funzionerà, ne sono certa.
Secondo il verbale della polizia hanno scagliato almeno quattrocento pietre, forse di più, ma pochissime persone sono state ferite. Che cosa significa tutto ciò? Significa che c’è Qualcuno che (vi) evita tutti questi problemi.
Per quanto concerne il proseguimento del nostro tour, ho deciso che non andremo ad Atit perché il commissario mi ha detto che è meglio non andarci, in quanto questi sono dei terribili criminali e continueranno a comportarsi in questo modo fino alle elezioni.
Dopo le elezioni, naturalmente verranno frenati. Quindi dovreste seguire le necessità del momento e si andrà direttamente a Sangli; andremo a Sangli dove celebreremo un puja, potrete fare acquisti, tutto ciò che volete e da lì proseguiremo per Ganapatipule. Ma non è un divertimento, non è un divertimento: è per la nostra crescita. Altrimenti sarete venuti in India tornando a casa uguali a prima, a mani vuote.
Io desidero che ognuno di voi sia estremamente attivo nella propria sfera di esistenza, che parli di Sahaja Yoga. Dovete indossare le spille, anelli e le collane con la mia immagine, così che la gente vi chieda: “Chi è questa persona?”. Allora dovreste rispondere: “Lei è lo Spirito Santo”. Potete dire: “Noi pensiamo che Lei sia lo Spirito Santo”. Vediamo che succede.
Questa è dunque una cosa seria e ho sentito che dovevo parlarvene. Dobbiamo stare veramente molto, molto attenti a come guardiamo noi stessi. Dobbiamo essere consapevoli, consapevoli di noi stessi e di ciò che sta accadendo.
Vi ho detto molte volte che occorre essere consapevoli di ciò che siamo e di ciò che accade. Ma se il vostro lavoro è più importante, se ogni altra cosa è più importante, come faremo a diffondere Sahaja Yoga?
Deve dunque esserci consapevolezza e, con la vostra consapevolezza, la luce si diffonderà. Ma non è una cosa silenziosa, dovete parlarne.
È necessario parlarne. Deve esservi eloquenza. La vostra intera luce deve parlare, la luce deve parlare, deve esprimersi e tutto questo deve essere fatto con grande sicurezza.
Vediamo, dopo questo tour, in quale misura si riuscirà a stabilire cose nuove.
La mia opinione fino a oggi è che il cinquanta per cento dei sahaja yogi occidentali sia ancora piuttosto mediocre e che il venticinque per cento sia qui soltanto per approfittarne. Se riescono ad avere qualcosa gratis vorranno farlo. Il venticinque per cento è così, è molto triste, ma è così.
Mentre devo dire che gli indiani sono poveri, però non faranno mai niente, non accetteranno mai niente gratis da me, nulla. Non lo faranno, hanno grande dignità e questo è ciò che noi dobbiamo sviluppare: il rispetto di sé. Ho visto, ad esempio, che quando avevamo una casa a Hounslow, tutti andavano a vivere lì gratis.
Adesso abbiamo una casa a Shudy Camps dove vanno tutti, chi è senza lavoro va a vivere lì. È una cosa assurda. Così ho persino paura ad aprire un ashram a Londra perché si ripeterà la stessa storia, se la gente potrà approfittarne vorrà stare lì.
Si porterebbero via persino un cucchiaio.
Ritengo che un comportamento del genere da parte di un sahaja yogi sia qualcosa di spudorato.
Occorre avere pieno rispetto di sé e comprendere che dobbiamo sacrificarci, fare qualcosa al riguardo. Infatti questa è l’ultima volta, direi, che vi parlerò di tutte queste cose in questa bella atmosfera, qui sulle rive del fiume Krishna.

Dobbiamo comprendere che il fiume scorre e produce un suono, produce un suono per dimostrare che esiste. Noi però non siamo soltanto fiumi: siamo tutte le montagne, i fiumi, siamo ogni cosa dell’universo. Ma la nostra manifestazione è pari ad uno zero assoluto, come se la Madre Terra fosse stata svuotata. È tempo di osservare noi stessi e vedere cos’è che non va in noi.
È molto importante. Ho dovuto ripetervi tutto questo ancora una volta, e di nuovo, ma non mi piace dire queste cose perché vi amo moltissimo, tengo molto a voi ed anche voi mi amate. Però amare me non è sufficiente: dovete amare il vostro Sé e avere rispetto per voi stessi. Soltanto il vostro Sé darà risultati.
Come diceva Shivaji Maharaja: “Swa-dharma vadhavava”, “Dovete sviluppare la religione del vostro Spirito”. È questo che dobbiamo fare: sviluppare la religione del nostro Spirito. E quando questo accadrà, potremo emancipare completamente il mondo intero.
Questo è il nostro lavoro e, se falliamo, la responsabilità sarà dei sahaja yogi e di nessun altro.
Devo dunque dire a ciascuno di voi che non sono io a dover compiacere voi, siete voi che dovete compiacere me.
La gente reagisce per delle inezie, rimane male per cose minime. Se non sorrido a qualcuno, rimangono male. Rimangono male e reagiscono per cose insignificanti. Se dico qualcosa, reagiscono. In questo modo, come potrà penetrare qualcosa in voi? Se c’è questa convessità, come farete ad assorbire?
È importante cercare di assimilare con umiltà, con capacità di comprensione. Adesso siete sahaja yogi, sapete che io sono l’Adi Shakti. Avete ottenuto fotografie (miracolose), avete capito che io sono l’Adi Shakti: ma quanto assorbiamo? Quanto assimiliamo in noi?
Questo lavoro è molto più grande di quello che abbia dovuto fare qualsiasi (altra) incarnazione.
Trasformarvi tutti in esseri così straordinari è un compito molto più grandioso di quello di Cristo, di Rama, di Shri Krishna; e ciò è grazie al fatto che io ne ho il Potere. L’unica cosa è che voi dovete avere il potere di assorbire, la capacità di accettare.
Ma se rincorrete cose di poco valore e molto frivole, è impossibile.
Voi dovete chiedere la vostra profondità e assorbire tutto ciò che viene emesso dal mio essere.
Spero che adesso lo prenderete tutti seriamente. Fate la vostra meditazione ogni mattina, qualunque possa essere l’orario.
Ogni mattina dobbiamo meditare. E la sera, dopo il lavoro, dobbiamo fare una piccola meditazione e poi andare a dormire.
Senza meditazione non potete crescere: ecco perché dovete assolutamente rendervi conto che al mattino dovete alzarvi, meditare e poi dedicarvi al vostro lavoro.
Se volete potete riposare per un po’ durante il giorno.
Adesso siamo in questo posto dove abbiamo tempo per riposare un po’, ma la mattina dovete alzarvi, a prescindere dall’ora in cui siate andati a dormire.
Dovete vincere un po’ il vostro sonno, esso vi provoca una forte letargia. La notte scorsa non penso di essere andata a dormire prima delle tre o giù di lì, e poi sono stata impegnata tutto il giorno a scrivere relazioni ed altro.
Se ci riesco io alla mia età, voi, alla vostra, dovreste essere in grado di fare qualcosa del genere. Non abbiamo tempo per dormire, non abbiamo tempo per discutere, litigare o per mangiare. Abbiamo tempo soltanto per meditare, questo è tutto.
Mi auguro che tutti voi assimiliate ciò che vi dico e che lo capiate senza reagire. Per favore, non reagite. Non pensate: “Madre sta cercando di castigarci”. No, io sto cercando di aiutarvi a crescere. Questo è il modo in cui a volte crescete molto velocemente. Io mi preoccupo soltanto della vostra crescita e di nient’altro.
Che Dio vi benedica tutti.
Ho molto apprezzato il vostro modo di cantare tutti i canti e il modo in cui vi siete espressi.

[Discorso in marathi]

Adesso voglio dire ai nostri sahaja yogi del Maharashtra che, nel nostro Paese, è spuntato un nuovo tipo di bhut (“Portatemi un ventaglio, per favore”- Shri Mataji parla in hindi) e queste attività negative di natura demoniaca o di rakshasa si sono moltiplicate, come abbiamo visto ieri. Questa natura si è sviluppata enormemente.
(Shri Mataji parla in hindi e chiede alla persona che ha in mano il ventaglio di spostarsi sull’altro lato)
Le attività di questo genere sono talmente aumentate che ieri hanno oltrepassato ogni limite. E, ieri, queste persone (i sahaja yogi presi a sassate) hanno dovuto affrontare moltissimi problemi.
Pertanto devo dire ai sahaja yogi che occorre essere sempre preparati. Se ci limitiamo a celebrare il mio puja o a farmi l’aarti, niente funzionerà. Noi dobbiamo fare una grande quantità di cose, e dovremmo farci avanti e lavorare fianco a fianco.
Dobbiamo essere molto saldi e dire che siamo sahaja yogi. Ma facciamo ancora tante cose che ci rendono deboli.
Perché parlo sempre e soprattutto delle caste?
Il problema delle caste è che esse sono radicate profondamente in voi e vi bloccano. Attaccarsi alle caste è molto sbagliato. Se le avessimo già eliminate, non sarebbero saltate fuori queste superstizioni.
Sappiamo infatti che la superstizione scompare dopo la realizzazione. Ma, se dopo la realizzazione si segue ancora la casta, ci si sposa nella stessa casta, si hanno relazioni nella stessa casta e ci si comporta alla stessa maniera come pazzi, non progredirete in alcun modo.
Sarà semplicemente come una maschera politica; e, se dopo aver adottato questa maschera diventiamo sahaja yogi, a che servirà? Rimarremo sempre gli stessi.
Noi dobbiamo abbandonare moltissime cose quali il fanatismo religioso (dharmandhata). Per questo motivo all’inizio dicevo di non entrare nei templi, di non dare denaro al bramino (membro della casta indù più elevata, in origine quella dei sacerdoti) di non permettere a nessuno di applicarvi il kumkum sulla fronte, e tutto questo è un po’ migliorato.
Il motivo è che la gente soffre a causa di queste attività e così hanno smesso di farlo.
Ma è sbagliato anche portare un bramino in casa per celebrare i matrimoni. Chi sono i bramini per celebrare i matrimoni? Adesso voi siete bramini, perché dunque chiamare un bramino per celebrare un matrimonio?
I matrimoni dovrebbero essere celebrati esclusivamente secondo le modalità di Sahaja Yoga. Se non sono celebrati secondo il cerimoniale di Sahaja Yoga, non posso assicurare che funzioneranno.
Ma in Maharashtra il matrimonio è ancora una grande funzione religiosa. Che cos’è il matrimonio? Il matrimonio consiste nel fare una proposta ad una ragazza, fare questo, fare quello, contrattare il matrimonio (eseguire uno scambio di rituali); persistono queste volgarità.
Il matrimonio non è niente di speciale, non ha tutta questa importanza in Sahaja Yoga. Se un sahaja yogi si sposa con un altro sahaja yogi, non è una cosa così straordinaria per cui dover lottare per tutta la nostra vita. Quando ci si sposa nella stessa casta, ne conosciamo gli effetti devastanti.
Tuttavia ne rimaniamo ancora intrappolati.
Pertanto, dovrebbero giurare tutti che ci sposeremo in qualsiasi casta, fede, religione, Paese, nazione. Non esiste alcun motivo per rifiutarvi, perché non sono vostri parenti e avete visto i loro comportamenti.
Ieri avete visto che soltanto la gente del villaggio vi ha creato problemi. Hanno aggredito i vostri ospiti. Dove si sono preoccupati della vostra posizione? Che cosa penseranno di voi questi stranieri?
Limitarsi ad ascoltare ciò che dico e poi commentare: “Mataji ha detto questo, ma non è tanto importante”... Non dovremmo parlare così. Tutto ciò che io dico è estremamente importante.
Finché questo problema delle caste, della dote, delle superstizioni non sarà eradicato, e finché non prenderemo posizione contro questi problemi della nostra società facendo da esempio, non saremo forti.
Osserviamo ciò che hanno fatto grandi personaggi come Tilak, Agarkar, Shivaji Maharaj, per quale motivo sono diventati grandi. Dovremmo prestare attenzione a questo.
Shivaji Maharaj dovette sposarsi quattro volte per ragioni di stato. Per lui era irrilevante, la cosa non lo toccava. Dovette farlo e lo fece. Doveva mantenere l’alleanza con alcune persone, così lo fece. Non guardava la casta, religione.
Quella proposta sarebbe dovuta venire da uno Shaynaavkul (una delle caste elevate), ma lui non disse che doveva appartenere ad una casta particolare.
A quel tempo, molti secoli fa, quando Gaga Bhatt dovette intervenire alla sua incoronazione (di Shivaji Maharaj), chi seguiva il sistema delle caste fece molte critiche, fra cui quella che, se non si appartiene ad un certo clan, non si è un maratha.
A qualsiasi casta possiate appartenere, ora siete diventati sahaja yogi. La vostra religione è cambiata, avete cambiato casta.
Questa è Vishwa Nirmala Dharma (la pura religione universale) ed è stata invocata o realizzata in voi, così tutte le vostre cattive abitudini sono scomparse. Tuttavia, questa natura demoniaca o spettro del sistema delle caste non è ancora scomparso.
Non dovreste avere relazioni con persone della vostra casta perché gli appartenenti alla vostra casta sono tutti bhut, bevono, picchiano la gente. (Se pensate:) “Che bevano, che picchino la gente, che prendano la dote, ma appartengono comunque alla mia casta”, ditemi: come potete essere dei sahaja yogi?
In questo caso, per favore, lasciate Sahaja Yoga perché non potete seguire due religioni. No. Proprio per questa ragione questi poveretti - questi (sahaja yogi) stranieri che hanno lasciato tutto, la loro religione, i loro dei - sono stati malmenati dagli abitanti del villaggio.
La gente è rimasta ferma come se non fosse accaduto nulla mentre quelli del villaggio picchiavano questi stranieri.
Il motivo, a mio parere, è che hanno sentito la nostra debolezza e il fatto che abbiamo alimentato la superstizione.
Ma, se dite di essere sahaja yogi, noi non seguiamo nessuna superstizione, non le seguiamo, siamo oltre tutto ciò ci comporteremo di conseguenza. A quel punto si renderanno conto che siamo persone speciali.
Quando penso a mio padre... Gandhiji gli aveva detto di far sposare tutti i suoi figli con persone di casta diversa. Anche io appartengo alla casta degli Shanaavkulli, in cui danno molta importanza a tantissime cose prima del matrimonio. Mio padre gli rispose che non c’era alcun problema e ci fece sposare con persone di altre caste. Nulla è andato male nelle nostre vite matrimoniali. Mio padre diceva: “Io sono un membro del congresso, non ho religione né casta. La mia religione è quella di Gandhi”.
Se si segue una religione la si dovrebbe seguire interamente. Questa religione non è per gente immatura. Solo allora avrete veri poteri, solo allora avrete la santità grazie alla quale poter proteggere gli altri. Se siete superficiali, non potete proteggere nessuno, né voi stessi né gli altri. Per acquisire quella santità interiore, non dovreste appartenere a nessun gruppo.
Nel nostro Paese, ad esempio, ci sono moltissimi personaggi straordinari come Tilak, che sposò una vedova. Gandhiji consumava i suoi pasti in una capanna di harijan (casta degli intoccabili). Prendete l’esempio di Krishna: Egli mangiava a casa di Vidur (personaggio centrale del Mahabharata, primo ministro del regno dei Kuru e figlio di una cameriera). Prendete l’esempio di Rama, che mangiò le bacche che gli erano state offerte da una donna di una tribù.
Prendete qualsiasi esempio: la gente diventata illustre ha in sé qualcosa di grandioso.
Se volete davvero unirvi a Sahaja Yoga, dovete diventare grandiosi. Pertanto, quando venite in Sahaja Yoga, trasformate tutte le vostre vedute ristrette riguardo alla vita e diventate grandi esseri umani.
Una canzone recita: “Purna Vishwa techi Majha Ghar” (detto in marathi), “Il mondo intero è la mia casa”. Non dovrebbe essere soltanto una canzone. Non ha senso. Questi (sahaja yogi) stranieri hanno lasciato la propria cultura e seguono la vostra. Lo fanno perché in essa riescono a vedere qualcosa di bello. Dovreste imparare da loro. Loro non pensano alla casta, alla religione, al Paese. Molti hanno sposato donne indiane ed hanno migliorato la propria vita.
In passato, se un inglese sposava una ragazza indiana, lui la picchiava. Qui accade che si picchino ancora le mogli. Accade tuttora.
Non rispettano le proprie mogli, bisticciano con loro davanti agli altri, le controllano: questo è un altro modo.
Dovreste prendervi cura di questo potere che avete. Dovreste incrementarlo. Dovreste dare un’istruzione alle ragazze, prendervi buona cura di loro. Dovreste farle sposare rispettando le loro scelte e preferenze. Dovrebbero sposarsi in Sahaja Yoga, così anche i loro figli saranno sahaja yogi. Non vi rendete conto della posizione che occuperanno i bambini che nasceranno domani, la nuova generazione.
Voi non siete come gli altri. Come i Mavala (soldati) di Shivaji Maharaj, dovete portare a termine un lavoro molto importante, occupate una posizione importante e siete venuti in Sahaja Yoga.
Se avessi soltanto due sahaja yogi andrebbe bene, ma dovrebbero essere sahaja yogi completi. Diversamente, per prima cosa non venite in Sahaja Yoga. Seconda cosa, dovreste accettare tutto ciò che dico perché io posso vedere tutto, ho poteri illimitati, posso vedere tutto, capisco tutto.

Terzo punto: non dite Mataji ha detto così e così, non usate il mio nome. Mataji non dirà certe cose, lo sappiamo.
In breve, la ragione per cui mi aspetto molto da voi è soltanto una ed è che io sono troppo potente, ho un’infinità di poteri; però, per favore, pulite soltanto le vostre lampade così vi darò la luce.
Io posso rendervi straordinari, migliori di Gandhi o Tilak o chiunque altro. Otterrete brillanti risultati.
Potete diventare persone straordinarie, grandi riformatori ma prima, per favore, pulite le vostre lampade. Se non lo fate soffocherete e morirete, e danneggerete il nome di Sahaja Yoga.

Tutti dovrebbero rendersi conto che Mataji ha poteri smisurati. Se volete usarli allora siamo gli strumenti, siamo la luce. Per diffondere la luce dovreste pulire le vostre lampade e dovete essere pronti a farlo. Dovete meditare ogni giorno. Qualsiasi cosa non si debba fare, in Sahaja Yoga, non dovete farla.
Ci sono numerose cose non permesse in Sahaja Yoga: dovete eliminarle. Molti hanno smesso di bere, molti vizi sono scomparsi, ma dovremmo essere scrupolosi anche in materia di transazioni finanziarie o di denaro.
Quando partecipate ad una riunione dovreste parlare tutti di Sahaja Yoga senza timore. Non dovreste stare zitti. Dovreste parlare di Sahaja Yoga. Dovreste dire a tutti che Sahaja Yoga è la sola religione universale e chi non l’accetta, o non la segue, ne soffrirà o ne subirà le conseguenze. Parlatene a tutti, a tutti i vostri parenti, amici, a chiunque, scrivete lettere e parlate di Sahaja Yoga.
Quando stampate le partecipazioni di matrimonio dovreste scriverci il mio nome.
Siete venuti nella mia famiglia. Adesso io sono la vostra Kuldevi (Deità della famiglia). Non occorre offrire niente alle altre deità. Sto mettendo in chiaro che, se sulle partecipazioni non c’è il mio nome, quel matrimonio non avrà le mie benedizioni.
Oggi sono viva e seduta di fronte a voi, questa incarnazione è arrivata davanti a voi; e voi, invece di credere ad Essa, credete in cose che non ci sono, e questo non ha senso.
Se a casa i nostri anziani obiettano qualcosa, dite: “No, non abbiamo legami con voi, noi siamo imparentati solo con Mataji”.
Un esempio di questo è il signor Dhumal. Gli dicevo sempre di stare lontano dai parenti, di non avere rapporti con loro perché sono persone molto negative. Sua moglie però li amava molto e i loro parenti l’hanno uccisa. Una volta Dhumal è venuto da me a piangere amaramente e hanno sentito tutti. Suo fratello gli aveva detto un’infinità di volte dove aveva combinato il matrimonio con Deepa. Io gli dissi: “Questo matrimonio scoppierà, ora fammi un favore, non andare da questi parenti. Qualsiasi cosa sia accaduta è accaduta”.
Ma quando lui morì, i suoi parenti andarono nottetempo a rubare il corpo e lo cremarono da qualche parte nella giungla. Per tutta la vita mi ha detto: “Mataji, abbiamo un certo Manik Sahib nella mia famiglia, i suoi parenti hanno cosparso di kerosene il suo corpo e lo hanno bruciato da qualche parte nella giungla. Madre, per favore, io non dovrei soffrire così. Per favore, mi salvi dai miei parenti”. (Passaggio della traduzione in inglese non chiaro, ndt)
Ma voi volete frequentare soltanto i vostri parenti. Volete finire nelle fauci dei coccodrilli. Se volete tenere una gamba nella bocca dei coccodrilli e l’altra sulla barca, perderete la barca.
Non dovreste neppure mangiare a casa di questi parenti che non sono sahaja yogi. In questo modo non vi ammalerete, non avrete nessuna infermità.
Quando aderirete totalmente alla religione Sahaja, riceverete le infinite benedizioni di Dio.
Vi sorprenderà quanto prospererete.
Se però vi comporterete da persone superficiali, dovrete affrontarne le conseguenze. Vi ho detto la verità. Sono vostra Madre e devo dirvi la verità. Non sono adirata o dispiaciuta con nessuno. È per il vostro bene, a vostro vantaggio e benessere. Dovreste seguire la verità.
Chi inizia a seguire la verità non subirà alcun danno o perdita nella sua vita.
Oggi è un giorno di buon auspicio. Per favore, dimenticate tutto ciò che è accaduto ieri. È inutile ricordarlo. È accaduto perché non abbiamo ancora la scintilla di Sahaja Yoga, diversamente nessuno avrebbe osato aggredire e picchiare la gente. Dovremmo avere in noi quella scintilla grazie alla quale un solo sguardo dovrebbe bloccare le reazioni della gente.
Tutti i sahaja yogi dovrebbero iniziare a parlare di Sahaja Yoga, e di ciò che facciamo in Sahaja Yoga, in ogni villaggio grande e piccolo, nelle città, nel luogo in cui viviamo.
Se volete chiamare un bramino a casa per celebrare un puja o un puja satyanarayan (dedicato a Vishnu) e altro, non venite in Sahaja Yoga, per favore. In Sahaja Yoga adesso siete diventati bramini. Eseguite ogni attività secondo la procedura di Sahaja Yoga.
Qualsiasi pratica errata deve essere eliminata o abolita, affinché non vi sia nessuno che parli di attività superstiziose poiché abbiamo abolito la superstizione. Dovremmo abbandonare le idee sbagliate ed eliminare tutte le idee e abitudini obsolete e irrilevanti, abbandonare le vecchie idee. Non siamo persone arretrate.
In questa epoca attuale siete le persone di qualità più elevata. Non esiste nessuno di qualità più elevata di voi. Tuttavia, se continuate a frequentare gente mediocre vi sporcherete. Se mettete un diamante nel fango si perderà.
Quindi per favore ascoltate ciò che dico. Non dovreste rimanerci male o pensare che Mataji vi stia rimproverando, che sia adirata e altro, non dovreste dire questo. Qualsiasi cosa Mataji dica, lo dice con il cuore e io dico dal profondo del mio cuore di dedicare i vostri figli a Sahaja Yoga. Vedrete se nella vita emergeranno i figli dei sahaja yogi o dei non sahaja yogi. Arrendetevi completamente a Sahaja Yoga.
Noi abbiamo cambiato la nostra religione e non abbiamo altra religione che questa.
Se lo capite farete un favore non soltanto a voi stessi, ma a questo Paese e a questo mondo.

Voi infatti avete qualcosa di speciale. Avete in voi molta bontà e meriti religiosi. Per questo motivo siete nati in India e, per di più, in Maharashtra.
Ma a causa della vostra stupidità tutto questo andrà sprecato.
Ditemi quale santo finora non si sia adoperato per eliminare il sistema delle caste. Das Ganu (biografo di santi) ha anche detto: “Mi chiamate bramino, ma io non conosco Brahma (il Creatore): come posso essere un bramino?”.
Anche Ishwar Saraswati era un bramino e anche lui disse la stessa cosa.
Noi invece seguiamo ogni superstizione e facciamo le stesse cose (di prima). È assolutamente sbagliato farlo. Voi siete stati testimoni della forma della Maestà. Avete visto le mie fotografie. È tutto così divino.
Per arrivare a questo, per diventare divini, dovreste essere supremamente buoni. Così adesso la cosa più importante che dico a tutti è che non sarò io a chiedere, non sarò io a compiacervi. In realtà io sono la Dea e siete voi che dovreste compiacermi e cercare di rendermi felice. Il potere che avete accumulato in voi dovrebbe riversarsi sul mondo intero. Voi potete fare meglio di loro (gli occidentali) perché avete questa ricchezza interiore.
Loro non hanno altrettanta ricchezza o fortuna eppure si stanno dando da fare, mentre voi avete tutta la sorgente ma non fate nulla. Ci sono queste due situazioni.
La prossima volta abbiate pietà di me, dovrei vedere moltissimi sahaja yogi di buona qualità, di qualità superiore. Tutti dovrebbero tenere discorsi su Sahaja Yoga. Devo dire ai sahaja yogi di Angapur di organizzare un incontro di Sahaja Yoga domani. Parlate apertamente.
Lì c’è un grande terreno, organizzate un incontro, parlate apertamente di Sahaja Yoga, di cosa è e cosa non è Sahaja Yoga.
Questa gente ci ha attaccati solo per un discorso, mentre noi non teniamo discorsi.
Quella persona ha tenuto un discorso ed anche il poliziotto ne è rimasto influenzato, ma oggi, quando se ne è reso conto, ci è rimasto molto male. Noi non ci diamo molto da fare, non parliamo.
Grazie a Sahaja Yoga ci sarà soltanto amicizia e nessuna inimicizia. Qualsiasi cosa accaduta ieri non è stata giusta e ne soffriamo tutti. Organizzate un incontro. Chiunque abbia creato problemi o partecipato a questa azione dovrebbe scusarsi.
Chiunque lo abbia fatto dovrà subirne le conseguenze. Per quanto io cerchi di perdonare, dovranno soffrire. Accadrà questo.
Ma dite loro di dimenticare tutto ciò che è accaduto. Dite che questo è il lavoro di Dio. Non permettete a quella gente di riunirsi qui. A quella organizzazione non dovrebbe essere permesso di venire qui e, se viene, andate alla polizia a protestare che rovina i nostri bambini, le menti dei nostri bambini: hanno incitato i bambini a tirare le pietre. Dovrebbero protestare tutti.
Dovreste eleggere come capo villaggio un sahaja yogi. Cercate di farlo. In questa nazione c’è una persona che si chiama Sharad Pawar (ex primo ministro del Maharashtra). È una persona molto negativa. Presiede una mafia e questa cosa va avanti. Non votate il suo partito. Date il voto a qualsiasi altra persona ma non a lui. I sahaja yogi dovrebbero fargli opposizione. È una pessima persona. Non crede in Dio. È colluso con Rajneesh.
Non vuole Dio. Non ha nessuna conoscenza riguardo a sua madre e nega Dio.
Così, quando non c’è Dio, potete bere, compiere qualsiasi attività errata.
Quindi preparate un opuscolo, scriveteci tutto e informate la gente che noi non abbiamo niente a che fare con questi individui. Noi vogliamo stare con Dio e seguire la Sua religione. Non vogliamo altro.
Sahaja Yoga non vi rende fatalisti ma timorati di Dio e forti.
(Sahaja Yoga) è stato comprovato da tutti i medici, che cosa ha da dire tutta questa gente?
Chiunque può saltar su a dire qualsiasi cosa. Ma i medici lo hanno provato, cos’altro dovrei dimostrare? Dichiarerò ai giornali tutto ciò che posso, ma non leggete quei luridi giornali. Smettete di leggere questi giornali, Loksatta e Kesari. Smettete di leggere giornali come Daily Aikya. Fondate un altro giornale a Satara. Smettete di leggere Aikya, è il peggiore. Dobbiamo abbandonare una quantità di cose.
Gandhiji aveva detto di non usare vestiti stranieri e la gente li bruciò. Chiese i braccialetti d’oro e tutte le donne glieli consegnarono.
Tantissime persone fecero enormi sacrifici per ottenere l’indipendenza, ma noi, per la nostra realizzazione del Sé, non siamo pronti a farne.
Sahaja Yoga dispensa soltanto benedizioni, ma per questo dovreste compiere il vostro dovere. Non dovremmo sfuggire ai nostri doveri.
Oggi dovremmo affermare tutti nel nostro cuore che Mataji ci ha fatto capire tutte queste cose.
Dovremmo pregare Dio affinché vi dia il potere e la capacità di usarlo con saggezza, per poter eseguire tutto ciò che Mataji ci ha detto.
Dovremmo smettere di lamentarci per cose stupide e insignificanti. Qualsiasi problema abbiamo dovremmo cercare di risolverlo da soli, riflettendo e chiedendoci: “Cosa sto facendo? Mataji dice che posso diventare una persona straordinaria, e io cosa sto facendo? Quali sono i miei difetti?”.
Quando mi chiamate Adi Shakti, cosa volete di più? L’Adi Shakti ha creato il mondo intero e tutto ciò che esiste al mondo è creato da me: di cos’altro avete bisogno? Cantate soltanto Adi Shakti, Adi Shakti, ripetete le mie massime, le mie lodi. Ma vi rendete conto di ciò che è l’Adi Shakti? Lei è incommensurabile, ma voi ripetete il Suo nome tanto per dire.
Chiaritevi bene nella testa che Adi Shakti vi ha scelto per il Suo lavoro in virtù della vostra buona fortuna e moralità, quindi siatene degni.
Non continuate a lamentarvi per cose insignificanti. Se volete continuare a farlo, è meglio che lasciate Sahaja Yoga.
Pensate alla Dea Bhavani, che diede una spada a Shivaji Maharaj rendendolo potente. Quella stessa Bhavani sta parlando davanti a voi.
Lei può farvi raggiungere un livello tale che non potete neppure immaginare.
Quindi, in questo giorno propizio, promettete e stabilite: “Io sono un sahaja yogi e rimarrò un sahaja yogi fino alla morte. Anche dopo la morte rimarrò un sahaja yogi”.
Abbiamo ricevuto questo dall’Infinito. Dovreste esserne fieri e vivere con fierezza. Non avete fatto nessun errore. Vi ho scelti per eseguire il lavoro di Dio. Pertanto, comportatevi e lavorate di conseguenza, e rendete Dio fiero di voi.
Che Dio vi benedica.

L'episodio del lancio di pietre

Angapur è un villaggio vicino a Brahmapuri/Satara, sulle rive del fiume Krishna nel Maharashtra. "Questa Angapur ha una caratteristica molto speciale", ha spiegato Shri Mataji. "Shri Ramdas swami, il maestro, il guru di Shivaji, trovò la statua di Shri Rama, Sita e Lakshmana in questo fiume, in questo punto del fiume Krishna. E fu una cosa davvero straordinaria, non sapevano come la statua fosse arrivata lì". L'intero tour di quell'anno fu oscurato da disordini contro di noi, provocati da un gruppo di persone che si definivano Against Blind Faith (lett. “Contrari alla fede cieca”). Comparivano ai programmi pubblici e, mentre Shri Mataji parlava, iniziavano a gridare slogan dal retro, causando interruzioni e confusione. Questo accadde durante il programma a Satara, in Maharashtra, e quando sentimmo che saremmo andati a Brahmapuri, pensammo che questo posto, essendo così remoto, ci avrebbe dato una gradita pausa dall'essere costantemente seguiti da questo gruppo. 

Il 29 dicembre 1989, mentre eravamo a Brahmapuri, ci dissero che quella sera saremmo andati a piedi ad Angapur, a circa un miglio e mezzo dal nostro campo, per partecipare con Shri Mataji ad un programma pubblico. Era già buio quando arrivammo e la gente del posto ci aiutò a raggiungere la piazza del villaggio dove si sarebbe tenuto il programma. Il palco era di fronte alla piazza scarsamente illuminata, che si stava già riempiendo di ricercatori locali. Poiché facevo parte del gruppo dei bhajan, eravamo seduti sul palco. I bhajan erano in corso quando arrivò Shri Mataji. Finimmo la nostra canzone e Lei prese posto sul palco. Noi musicisti aspettavamo le Sue istruzioni, se dovessimo lasciare il palco o restare - era diverso in luoghi diversi – e questa volta Shri Mataji ci chiese di restare. Allora il nostro gruppo, piuttosto piccolo, rimase seduto alla destra del Suo trono. Shri Mataji iniziò la Sua conferenza in marathi quando dopo poco notai uno strano rumore, come un ululato o delle strane grida, proveniente da quasi tutte le strade che conducevano alla piazza centrale del villaggio.

Inizialmente non prestai molta attenzione, ma poi vidi una folla arrivare da diverse strade e correre verso di noi attraverso la piazza. Notai che venivano lanciate grandi pietre verso le persone sedute di fronte al palco. Ciò creò parecchio trambusto, ma Shri Mataji, interrompendo la Sua conferenza, continuava a ripetere attraverso il microfono di stare calmi, non reagire, non rispondere, che sarebbe andato tutto bene, parlando sia in inglese che in marathi. Nel frattempo i sahaja yogi di fronte al palco formarono un cerchio, con le sorelle dentro e i fratelli intorno a loro per proteggerle. Stavo guardando controluce un palo al centro della piazza e potevo vedere le pietre piovere su questo cerchio come una grandinata. Era uno spettacolo spaventoso. Shri Mataji interruppe la Sua conferenza, la maggior parte degli indiani locali se ne andò e le pietre cadevano sugli yogi occidentali. Shri Mataji continuava a ripetere di stare calmi e che nessuno si sarebbe fatto male, quando notai che la pioggia di pietre si stava avvicinando sempre di più al palco e a Shri Mataji. Sembrava che stessero effettivamente mirando a Lei, troppo da sopportare per me! Trovai la copertura del nostro harmonium. Sembrava uno scudo piuttosto utile, così mi alzai e mi piazzai di fronte a Shri Mataji, tenendolo sollevato come uno scudo. Non avevo idea di cosa sarebbe successo dopo, ma ero pronto a proteggere mia Madre! All'improvviso la sentii parlare a bassa voce dietro di me. "Credi davvero che qualcuno potrebbe lanciarmi una pietra senza il mio permesso?". Mi voltai e guardai il Suo viso sorridente. Il mio coraggio improvvisamente si fece molto imbarazzante, mi tirai le orecchie, rimisi la copertura dell'harmonium e mi sedetti in silenzio. La mia testa girava. Come potevo aver dimenticato chi era seduto accanto a me? Ormai la pioggia di pietre si era placata, il programma era ovviamente finito e c'era una notevole confusione davanti al palco, dove Shri Mataji stava curando due yogi che si erano fatti male mentre cercavano di spingere contro gli intrusi, nonostante le Sue ripetute richieste di mantenere la calma e di non reagire. Uno di loro sembrava essersi rotto una costola e soffriva molto. Shri Mataji gli chiese di sdraiarsi di fronte a Lei e gli appoggiò il piede sul petto. Dopo qualche minuto chiese al dottor Bogdan di vedere se stava bene e, con nostro stupore, lo yogi confermò che stava bene, nessuna costola rotta da rilevare! (Testimonianza di Herbert Reininger)

La spiegazione di Shri Mataji

Il giorno dopo eravamo ancora tutti scossi e apprendemmo che, nonostante più di 400 pietre fossero state lanciate contro un cerchio molto compatto di yogi, solo circa sette si erano fatti male, nessuno di loro in pericolo di vita ed erano stati curati in un ospedale locale. Shri Mataji spiegò durante il Suo discorso del puja, più tardi quel giorno, che coloro che si erano fatti male avevano un blocco in quella parte del corpo e che il loro blocco era stato lavorato attraverso questo episodio. Ricordai l'incredibile pioggia di pietre caduta su un'area così piccola e fu poco meno di un miracolo che non si fossero fatti male altri yogi. Shri Mataji disse semplicemente che le divinità erano lì per proteggerci e che si erano fatti male solo quelli che ne avevano bisogno. Il nostro campo era pieno di attività quel giorno poiché Shri Mataji aveva scatenato un'enorme campagna contro gli organizzatori di questo incidente, che erano sostenuti da un importante politico del Maharashtra e istigati dal falso guru di Pune. Molti alti funzionari e comandanti di polizia ricevettero l'ordine di recarsi in questo luogo remoto di Brahmapuri e prendere nota della richiesta di Shri Mataji, affinché ponessero fine a questo problema. Noi yogi stavamo il più silenziosi possibile e, a un certo punto, quel pomeriggio fui chiamato dove si trovava Shri Mataji, un posto umile, solo due piccole stanze con un tetto di lamiera, che in quel momento fungeva da dimora di Shri Adi Shakti. Quando entrai notai diverse persone, alcune in uniforme, e Shri Mataji era chiaramente al comando. Non appena chiusi la porta dietro di me, e senza preavviso, iniziò a parlare. "Perché hai detto agli yogi occidentali di correre sul retro e combattere gli intrusi mentre io chiedevo a tutti di non reagire?", mi chiese Shri Mataji con voce molto severa. Lo ripeté più volte. All'inizio non capii perché lo stesse dicendo. Volevo rispondere che non ero io, ma mi resi subito conto che non si aspettava una risposta. Shri Mataji mi aveva già rimproverato prima e io ero sempre stupito e sopraffatto dal potere assoluto che poteva emanare dalle Sue parole. Questa volta era più forte che mai e sentivo tutti gli atomi del mio essere iniziare lentamente a disintegrarsi. I miei occhi erano saldamente fissi sul terreno, non osavo guardare verso di Lei, mi sentivo nel mezzo di un gigantesco uragano e avevo bisogno di aggrapparmi a qualcosa, qualsiasi cosa, per la cara vita! "Sono molto deluso da te! Vattene subito!", disse.

In uno stato confusionale, giunsi le mani e uscii dalla stanza. Niente aveva davvero senso. Non so per quanto tempo sono rimasto in quello stato, ma mi è sembrato un'eternità. Avevo le lacrime agli occhi e cercavo disperatamente di capire cosa avessi fatto di sbagliato. Sapevo per certo di non aver detto a nessuno yogi di andare a combattere gli aggressori, ma mi rendevo conto che, se Shri Mataji lo aveva detto di fronte a così tante persone ufficiali, doveva avere una buona ragione. Poi uno yogi che era stato prima nella stanza di Shri Mataji venne a parlarmi. A quel punto tutte le persone ufficiali se n'erano andate. Ha detto che Shri Mataji voleva farmi sapere che la Sua rabbia era solo una commedia. Aveva bisogno che qualcuno del nostro gruppo fosse il colpevole per assicurarsi che gli ufficiali di polizia capissero che faceva sul serio con la Sua richiesta di non reagire alla violenza. All'inizio ero confuso. Ma guardare negli occhi sorridenti e amorevoli di mio fratello aiutò a schiarire le pesanti nuvole intorno alla mia testa. "Shri Mataji probabilmente ti ha scelto per questo ruolo perché sembri in grado di sopportarlo", ha aggiunto. L'anno seguente Shri Mataji spiegò il contesto più ampio di questa commedia in un discorso dopo l'intrattenimento serale del Puja di Pasqua a Roma, in Italia. Aggiungendo una dimensione molto più ampia, ho capito che Lei aveva il controllo assoluto di ogni minimo aspetto di questa commedia e di qualsiasi cosa in tutto l'universo. Il falso guru morì poco dopo quell'episodio. (Testimonianza di Herbert Reininger)

Vedere anche: “Discorso precedente il Puja di Pasqua”, Magliano Sabina, 18/04/1992.