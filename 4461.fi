23 joulukuun 1986
Devi Puja
Dr Sanghvi’s House, Nashik (India)
Puja in Nassik at Dr. Sanghvi House, Nassik (India), 23 December 1986.

Nyt meillä on tässä eräs Intian ikivanhoista paikoista nimeltään Nasik.

Olette varmaan kuulleet, mitä tapahtui, kun Shri Rama ja Sita asuivat täällä, miksi tätä paikkaa kutsutaan nimellä Nasik, kerron siitä nyt lyhyesti. Tässä paikassa Shri Rama ja Sita sekä Lakshmana asuivat, ja Ravanan sisko – koska osa Ravanan valtakuntaa oli hyvin lähellä tätä paikkaa – Ravanan sisko tuli viettelemään Shri Ramaa. Shri Rama hymyili hänelle ja sanoi: "Minun kanssani se ei onnistu, koska minulla on todella hyvä vaimo", Hän sanoi sen omalla suloisella tavallaan, ja Hän on tunnettu muodollisuuksistaan... Muodollisuus ei ole se sana, vaan 'suloinen muodollisuus', me kutsumme sitä nimellä 'sankocha'. Hän sanoi: "Voisit kokeilla onneasi veljeeni", koska Rama tiesi veljensä olevan aika hurja kaveri. Nämä kaikki ovat rakshasoiden ominaisuuksia, että naiset, rakshasinit yrittävät vietellä miehiä. Miehet, jotka ovat rakshasoita, yrittävät vietellä naisia. Se on rakshasoiden ominaisuus, ei ihmisten. Eikä tietenkään devojenkaan (jumaluuksien). Eli tämä rakshasini halusi kokeilla onneaan. Suuressa egossaan hän meni Lakshmanan luo ja sanoi Hänelle: "Tulet nyt elämään ilman vaimoasi 14 vuotta, ja nämä 14 vuotta tulevat olemaan sinulle hyvin raskaita.

Minusta sinun pitäisi mennä naimisiin minun kanssani. Olen hyvä nainen, miksi et menisi naimisiin kanssani?" Ja hän jatkoi: "Minulla on kaunis nenä. Minulla on kauniit silmät, olen hyvin kaunis..." Olivat varmaankin keinotekoisia, tai hän oli ehkä käynyt jossain kauneussalongissa. Luoja tietää, mitä kaikkea hän oli kokeillut, mutta näin hän yritti tehdä vaikutuksen. Lakshmana alkoi raivostua. Hän ei nähnyt, mikä oikein oli tämä nainen, joka yritti haastaa Hänen siveellisyyttään, ja lopulta Hän suuttui toden teolla. Hän sanoi naiselle: "Nyt saat häipyä täältä. En halua olla missään tekemisissä kanssasi. Olet täysin kelvoton.

Älä yritä tällaista temppua Minuun." Mutta nainen ei lähtenyt, hän oli niin ihastunut Lakshmanaan, ja hänen egoaan oli loukattu. Hän sanoi "Ei", eikä hyväksynyt tappiotaan. Hän vain jatkoi. Silloin Lakshmana suuttui ja leikkasi häneltä nenän irti. Nainen oli hyvin ylpeä nenästään, joka hänen mielestään oli kaunis. Hän leikkasi nenän irti. Ja nenä edustaa egoa. Kun ihmisillä on egoa, heidän nenänsä kasvaa näin. Kun tulimme Lonavalasta, kuulitte varmaan, kun ihmiset puhuivat "herttuan nenästä", koska he ajattelivat, että näin isoa nenää ei voi olla joka engelsmannilla, sen täytyy olla joku herttua.

Muuten se ei voi olla niin iso. Siksi intialaiset sanovat sitä "herttuan nenäksi". Tällainen iso nenä tällä naisella oli. Lakshmana leikkasi nenän irti osoittaakseen, että Hän halusi tuhota naisen kauneuteen liittyvän egon. On hyvin merkityksellistä, hyvin merkityksellistä, että Lakshmana sijaitsee tavallaan vatsassa, sen oikealla puolella. Hän pitää huolta oikeasta puolestamme, eli maksasta, josta ego syntyy, ja vain Hän pystyy tuhoamaan sen. Hän on egomme suuri tuhoaja. On merkityksellistä, että Hän tuhosi tämän naisen egon, että hän ei pystynyt viettelemään ketään, kun hänen nenänsä oli leikattu irti. Nenä on sanskritin kielellä 'nasika'. Siksi paikka sai nimekseen Nasik, nenän irti leikkaamisen mukaan. Mutta kuten kaikkiin uskonnollisiin paikkoihin, me keräämme niihin kaikenlaista negatiivisuutta, paljon negatiivisuutta kerääntyi myös Nasikiin, ja ihmiset luulivat saaneensa Jumalan nimissä suuren paikan, ja jokaisella uskonnolla, kuten tiedätte, kristinuskolla, islamilla, kaikilla uskonnoilla on sama ongelma.

Ihmiset avasivat kauppojaan tänne, joten tämä on yksi Jumalan "ostoskeskuksista". Ne, jotka ovat kiinnostuneita "gurushoppailusta", voivat tulla mukavasti Nasikiin ja päästä mukavasti eroon rahoistaan. Tämä on yksi tämän paikan vaivoista. Siksi Sahaja Yogalla kestää aikaa juurtua tänne. Olemme jo luopuneet Kolhapurista, joka on toinen suurenmoinen paikka. Olemme luopuneet Pandharpurista ja tavallaan myös Tuljapurista, koska täällä toimivat kaikki negatiiviset voimat, ja kaikki tekevät rahaa. Paikka on kuitenkin aivan täynnä värähtelyjä ja niin suurenmoinen, koska Shri Rama tuli tänne. Hän käveli täällä paljain jaloin, ja samoin teki Hänen vaimonsa. He koskettivat Äiti Maata jaloillaan, joten tämä paikka on varmasti aivan täynnä värähtelyjä, mutta kaikki negatiivisuudetkin ovat täällä, koska olemme hyvin alttiita, kun olemme pinnallisia, ja ihmiset saavat ensin itseensä negatiivisuuksia, ja positiivisuus tulee vasta myöhemmin. Siispä Jumalan nimissä rahaa tekevät ihmiset ovat saastuttaneet Nasikin.

Nyt me olemme tulleet tänne, mutta joku voi sanoa, että Äiti, monikaan ei ole kiinnostunut meistä, tai että Sahaja Yoga menee hyvin hitaasti eteenpäin. Myönnän sen. Se kehittyy paljon nopeammin kaikkialla muualla. Siitäkin huolimatta, että Dr Sanghvi ja hänen perheensä ovat niin vahvoja, ja meillä on muutamia hyvin vahvoja sahaja-joogeja täällä. Juuri siksi me tarvitsemmekin hyvin vahvoja ihmisiä työstämään näitä negatiivisuuksia, ja se päivä koittaa vielä, kun ne kaikki häviävät täältä. Teidän tulemisenne tänne auttaa paljon, koska tekin kanavoitte Jumaluutta, ja kun tulette tähän maahan, tähän osaan maata tai tähän paikkaan, joka on täynnä negatiivisuuksia, teidän värähtelynne auttavat paljon. Siksi pyydän teitä aina tekemään ostoksia Nasikissa, ja jos tänään pystyisitte tekemään niitä noin tunnin verran, niin se olisi mukavaa, mutta jos lisäksi haluatte mennä Sapta Shringiin, voimme tehdä senkin. Nyt voimme jatkaa luentoa, jonka aloitin jokunen päivä sitten, kauniista peilistä, jonka Jumala halusi luoda voidakseen nähdä Itsensä. Luotuaan koko universumin, Hän loi Äiti Maan. Sitten Hän vei Äiti Maan kohti Kuuta, jotta Se viilenisi, ja sitten Hän liikutti Äiti Maata kohti Aurinkoa ja asetti sen kohtaan, jossa elämää voitiin ylläpitää.

Näin elämä alkoi kehittyä. Puranoissa (pyhissä kirjoituksissa) kerrotaan, että Maan päällä Shri Vishnun avatarat yksi toisensa jälkeen veivät evoluutiota eteenpäin. Ja näin, kuten tiedätte, meillä on Macha Avatar, Kurma Avatar ja muut, joista pitää myös kertoa uusille sahaja-joogeille. Ja lopulta olemme nyt Sahasrarassa, jossa Minun piti tulla mukaan. Tässä vaiheessa päätehtävänä on antaa Oivallus ja nostaa Kundaliini, se on Minun päätehtäväni. Ja tämän on tapahduttava hyvin suuressa mittakaavassa. Tässä maassa ei ole tällaista ongelmaa, koska hyvin harvassa paikassa on tällaisia negatiivisuuksia. Näitte, kuinka siitä kalastajakylästäkin tuli niin paljon ihmisiä, jotka olivat puhdassydämisiä ja jotka lauloivat niin kauniisti teille ja Minulle ja olivat ystävällisiä. Tässä maassa ei ole niin vaikeaa antaa Oivalluksia ja vakiinnuttaa ihmisiä Sahaja Yogaan, koska he hyppäävät saman tien Sahaja Yogan iloon, kun taas lännessä, kuten tiedätte, ei hypätä iloon, vaan aletaan ensin katsella asiaa rationaalisuuden valossa. Rationaalisuudesta muodostuu sitten se, jota kutsumme nimellä 'chitta' (huomio, tietoisuus).

Sitten alamme käyttää huomiotamme eri paikoissa, tarkistamme värähtelyjä ja sitä sun tätä, mutta ilon osuus tulee vasta myöhemmin, ja siksi Oivallus ei monilla vakiinnu. Alussa ihmisiä täytyy hieman opastaa ja saada heidät rauhoittumaan, koska Kundaliinin valon luonne on sellainen... (Shri Mataji puhuu paikalle saapuville joogeille:) Jumala siunatkoon teitä, tulitte aivan oikeaan aikaan... Tule tänne. Tule vain tänne. Tule tänne lähemmäs. Missä matkatavarasi ovat? Ovatko ne autossa? Tulitko taksilla? Jääkö se odottamaan? Voit ottaa tavarasi ulos. Kyllä, voit... Pyydä jotakin, he hoitavat sen. Hyvä.

Kaikki hyvin. Tule tänne. Jumala siunatkoon sinua. Mistä asti olet kantanut sitä? Pääsi päälläkö? Nytkö he laittoivat sen siihen? (Shri Mataji puhuu marathiksi.) Tule tänne. On aika lämmintä. Ehkä on hyvä riisua takki.

Täällä oli aika kylmä jakso, ja yhtäkkiä se vain loppui. Teille se on mukavaa, mukavaa ja lämmintä. Hyvä. Jumala loi universumin nähdäkseen oman kuvansa, ja kuten kerroin, kulta ei voi nähdä omaa kauneuttaan, luonto ei voi nähdä omaa kauneuttaan, Aurinko ei voi nähdä omaa kauneuttaan. Niinpä niiden täytyy ilmaista itseään, ilmentää itseään nähdäkseen oman kuvansa. Jumala loi lopulta ihmisolennot, kuten kerroin, ja nyt Hän haluaa nähdä oman kauniin kuvansa teissä. Ensinnäkin teidän on tiedettävä, että teidän peilinne on oma Henkenne. Tällainen peili teillä on, jonka voitte nähdä, joka ei tiedä omaa suuruuttaan, ei tiedä omaa kauneuttaan, ei tiedä yhtään mitään siinä mielessä, että se heijastaa Jumalan kauneutta sisällänne. Nyt teidän täytyy luoda kuva, tai voidaan sanoa meidän pitää ilmentää työtämme sellaisella tavalla, että näemme oman kuvamme tästä Jumalan peilistä, joka meillä on sisällämme. Kun sahaja-joogit alkavat ilmentää itseään, tuoda julki itseään, heijastaa itseään, silloin he voivat nähdä oman kuvansa ja yllättyä siitä, miten voimmekaan olla niin kauniita?

Miten voimmekaan olla näin kilttejä? Miten voimmekaan olla näin voimallisia? Miten voimmekaan olla yhtä universaalin voiman kanssa? Miten saammekaan apua? Se on aika yllättävää ja näin me... (Olkaa hyvä ja pitäkää silmänne auki, muuten chakranne eivät tule kuntoon.) Kun sitten saatte näitä kokemuksia omasta hyvyydestänne, suuruudestanne ja loistokkuudestanne, te alatte ilmentää Jumalaa. Teidän peilinne on valmiina Jumalaa varten. Jumalalle te olette Hänen peilinsä. Ja Hän haluaa nähdä Itsensä teidän kauttanne. Niinpä kaikki kauneus, kaikki voimat, joita teillä on, ovat sisällänne.

Mutta melkein kaikki suurten pyhimysten perustamat uskonnot, joiden tarkoitus oli auttaa tässä prosessissa, toimivatkin aivan vastakkaisesti, ja teille kerrotaan, että olette huonoimpia, olette syntisiä, toivottomia tapauksia, täysin kelvottomia, niin että antaisitte aina vain enemmän ja enemmän rahaa, mikä on täyttä tyhmyyttä. Näette hyvin selvästi, kuinka tyhmää koko touhu on. Näin toimimalla ihmiset saadaan näyttämään rumilta, sairailta, kelvottomilta. Koko järjestelmä, koko sivilisaatio toimii päinvastaisella tavalla. Esimerkiksi, olen nykyään nähnyt lännessä, että jos näyttää tuberkuloosipotilaalta, sitä pidetään kauniina, tai jos näyttää joltakin bhuutilta, sitä pidetään kauniina. Päinvastoin, teidän pitää näyttää terveeltä, kukoistavalta, raikkaalta, se on kauniin ihmisen tuntomerkki, ei se, että ihminen huokailee koko ajan ja on juuri menossa sairaalaan tai hautausmaalle, sellaista ajatusta ei Jumalalla koskaan ollut mielessään. Tällainen ajatus on tullut päähänne joidenkin ovelien pahantekijöiden toimesta. He ovat laittaneet päähänne tällaisia ideoita, ja te toteutatte niitä. Teidän kauneudentajunne pitää olla hieman erilainen, paljon erilaisempi, koska se on täysin vastakkainen. Oivaltaneen ihmisen kasvot poikkeavat hyvin paljon muiden ihmisten kasvoista.

Heille ne eivät ehkä näytä kauniilta, koska he näkevät rumuutta, kun taas me näemme todellisen kauneuden, joka miellyttää Jumalaa. Jumalaa pitäisi miellyttää kasvojenne näkeminen, jotka heijastavat Hänen ilmenemistään. Kun näette kukkia, te pidätte sellaisista, jotka ovat raikkaita, te katsotte niitä suurella ihastuksella. Samalla tavalla, kun Jumala näkee heijastuksensa sahaja-joogeissa, Hän on hyvin tyytyväinen. Näin tunsin eilen, kun te kaikki lauloitte yhdessä, koko itä ja länsi yhdistyneinä niin valtavan kauniisti. Tunsin saaneeni täyttymyksen sisälläni, että jotain on tapahtunut ja jossakin on saatu aikaan tuloksia. Kauneus näkyy nyt Minun lasteni kasvoilla. Meidän pitää miellyttää Jumalaa. Meidän pitää miellyttää Minua hyvin paljon. Minusta tämä on hyvin suuri asia, mitä täällä Nasikissa on tapahtunut.

Teidän kiitollisuutenne ja Minun oma mielihyväni; olin hyvin ilahtunut. Tunsin suurta tyydytystä ja täyttymystä. Ja tämä on se tärkeä asia tällaisessa paikassa, jossa Sitan piti kärsiä niin paljon, jossa Lakshmana joutui tekemään nuo kamalat asiat. Se oli kamalaa, mitä Nasikissa tapahtui. Ja jos asioita katsoo tältä taustalta, niin kuin draamassa, jossa on kliimaksi ja sitten antikliimaksi, niin eilen Minusta tuntui, että draama on nyt saatu päätökseensä. Olen hyvin tyytyväinen kaikkeen, mitä tapahtui eilen illalla, siihen ykseyteen, jolla lauloimme, ykseyteen, jota tunsimme ja ykseyteen, jota tunsimme itsestämme. Olemme universaaleja olentoja. Emme kuulu mihinkään maahan. Emme kuulu mihinkään kastiin, yhteisöön tai niin kutsuttuun uskontoon. Olemme kaikki universaaleja ihmisiä.

Meillä ei ole sellaisia siteitä, jotka pitäisivät meidät erillään toisistamme. Kaikki tämä rakkaus ja huolenpito tulee ohjaamaan tämän kauhean maailman oikealle tielle, oikeamieliselle tielle, suotuisuuden tielle. Eli Nasik on tehnyt Minulle jotain hyvää. Viime kerralla Minulla oli kyyneleitä silmissäni, ja otitte valokuvan tästä Sandra Karunasta, ja tänään Minulla on suuren ilon tunne sisälläni. Jumala siunatkoon teitä kaikkia! Kiitos paljon.