25 toukokuun 1997
Adi Shakti Puja
Campus, Cabella Ligure (Italy)
Adi Shakti Puja. Cabella Ligure (Italy), 25 May 1997.

Cabella Ligure (Italia), 25.5.1997 Tänään teemme pujan Adi Shaktille. On vaikeaa puhua Adi Shaktista, koska ei ole helppo ymmärtää, että Adi Shakti on Sadashivan voima. Sadashiva on Kaikkivaltias Jumala. Jotkut sanovat Adi Shaktia Sadashivan henkäykseksi, jotkut Sadashivan tahdoksi, ja jotkut sanovat Hänen olevan Sadashivan koko voima, eikä Sadashiva voi tehdä mitään ilman Hänen voimiaan. Tätä asiaa ovat monet kuvailleet monenlaisissa kirjoissa eri tavoin. Mutta meidän ei oikeastaan tarvitse mennä Adi Shaktin luomisen taustoihin. Siihen tarvittaisiin ainakin 7 esitelmää. Mutta mennään siihen hetkeen, jolloin Adi Shakti aloitti Äiti Maan luomisen. Ensiksi meidän pitää tietää, että Hän loi Kundaliinin Äiti Maahan, ja Hän loi Shri Ganeshan Äiti Maasta, mikä on hyvin mielenkiintoista. Näin Äiti Maasta tulee meille hyvin tärkeä.

Jos emme tiedä, miten kunnioittaa Äiti Maata, emme tiedä, miten kunnioittaa itseämme. Adi Shaktin ilmentymä teissä on tietysti Kundaliini. Se on Adi Shaktin heijastuma teissä. Mutta heijastuma ilmenee Äiti Maassa, kuten kaikki tiedätte, eri paikoissa, eri maissa, eri kaupungeissa chakrojen ilmentyminä ja Adi Shaktin luomistöinä. Aluksi oli tärkeää luoda hyvin pyhä Äiti Maa, jotta ihmiset voisivat syntyä sen pinnalle. Eli Adi Shaktin heijastuma, aluksi Kundaliinina, tapahtui Äiti Maassa. Voimme sanoa, että Kundaliini on pienen pieni osa Adi Shaktia, tai voimme sanoa, että Se on halu, Adi Shaktin puhdas halu. Eli Adi Shakti on Sadashivan täydellinen halu, ja Kundaliini, Adi Kundaliini on Adi Shaktin täydellinen halu. Tämä ilmeni ensi kertaa Äiti Maassa, Äiti Maan sisällä. Kundaliini nousi ylös Äiti Maasta siten, että se viilensi Äiti Maan sisustaa niin paljon kuin pystyi, ja tuli sitten esiin maan pinnalla eri chakrojen muodossa.

Meillä on suuri samankaltaisuus Viratan, Äiti Maan ja ihmisolentojen välillä. Jos Adi Kundaliini heijastaa näitä kaikka, niiden välillä täytyy olla suuri yhteys. Ihmisolennot eivät ymmärrä sitä, kuinka he ovat yhteydessä Äiti Maahan. Kundaliini nousi eri keskusten läpi, loi keskukset Äiti Maahan ja tuli lopulta ulos Kailas-vuoresta. En tiedä, kuinka moni teistä on ollut Kailas-vuorella ja nähnyt valtavien värähtelyjen virtaavan ulos vuoresta. Kun ihmiset häpäisevät Äiti Maata, he itse asiassa häpäisevät Adi Shaktia. On useita tapoja, joilla meidän pitäisi kunnioittaa Äiti Maata. Intiasta on lähtöisin tapa, että kun nousee ylös vuoteestaan ja koskee jaloillaan Äiti Maata, täytyy sanoa: "Äiti Maa, anna anteeksi, että astun jaloillani Sinun päällesi". Kaikkia Äiti Maan liikkeitä kontrolloi tämä sisäinen Kundaliini, joka on Adi Shaktin heijastuma. Maan painovoima on myös Äiti Maan Kundaliinin ilmentymä.

Syy siihen, miksi saamme kärsiä tällä kauniilla planeetalla, on siinä, että emme kunnioita sitä, jota meidän tulisi kunnioittaa kaikkein eniten. Äiti Maata täytyy kunnioittaa – mitä sillä tarkoitetaan? Sillä tarkoitetaan, että kaikkea maan päälle luotua, mikä on syntynyt maan liikkeestä, merestä ja kaikista elementeistä, täytyy kunnioittaa. Nykypäivän ongelma on saasteet, joista ihmiset nyt puhuvat paljon. Syy siihen on se, että ihmiset eivät ole ymmärtäneet näiden viiden elementin tärkeyttä, jotka tukevat elämäämme. Kunnioittaakseen Äiti Maata, monet ihmiset tekevät Bhuumi-pujan; kun he rakentavat talon, he tekevät Bhuumi-pujan, eli he kunnioittavat Äiti Maata. Sillä jos Häntä ei kunnioiteta, saattaa tulla maanjäristys, mikä tarkoittaa sitä, että Äiti Maa ymmärtää, tietää ja toimii. Hän toimii sellaisella tavalla, että ihmiset eivät ymmärrä, miksi sellaista tapahtuu. Esimerkiksi sellaisessa paikassa kuin Latur juhlittiin Shri Ganeshan syntymäpäivää (Ganesh Chaturthi), ja siinä Ganesh-patsaita upotetaan mereen tai jokeen, ja kaikki ihmiset olivat ulkona laulaen ja tanssien. Palatessaan joelta ihmiset alkoivat juoda, ja Äiti Maa ei pidä juomisesta lainkaan.

Jos on juovuksissa ja kävelee tiellä, silloin kaatuu maahan. Juomisen kanssa kävi sitten niin, että tuli suuri maanjäristys, ja kaikki tanssivat ja juopottelevat ihmiset hautautuivat Äiti Maan maanjäristyksen alle. Siellä olevan keskuksemme ympärille muodostui suuri halkeama, mutta keskukselle ei tapahtunut mitään, eikä yksikään sahaja-joogi menehtynyt järistyksessä. Ymmärrämme, koska olemme sahaja-joogeja, kuinka Äiti Maa toimi suojellakseen siellä olevia sahaja-joogeja. Äiti Maan ymmärrys pyhimyksistä on todella suuri. Hän tunnistaa pyhimyksen, Hän tunnistaa pyhimyksen jalat pinnallaan, ja siksi niin monia ihmeitä on tapahtunut, kuten Mooses tuli meren rannalle, ja Äiti Maa nousi ylös, että he pääsivät kävelemään toiselle puolelle. Jos juutalaiset olisivat yrittäneet sitä, se ei olisi onnistunut, mutta Mooseksen pyhyyden vuoksi itse Äiti Maa nousi ylös ja auttoi. Samalla tavalla, kun Rama oli rakentamassa suurta siltaa Lankan ja Intian välille, Äiti Maa nousi ja muodosti sillan. Meidän ei siis pidä kirota Äiti Maata minkään maapallolla tapahtuvan onnettomuuden vuoksi. Jos ihmiset elävät pyhyyttä kunnioittaen, Äiti Maa tulee aina suojelemaan heitä.

Hän pyrkii aina antamaan kaiken, mitä he haluavat. Pienenä yksityiskohtana voidaan nähdä täällä Cabellassa, että ruusut ovat kooltaan todella suuria, niin suuria ruusuja ei löydä mistään muualta maailmasta, mutta meillä on niitä täällä, todella suuria. Pratishtanissa meillä kasvoi tämän kokoisia auringonkukkia – yksi mies ei pystynyt nostamaan sitä. No, miksi tällaista tapahtuu tietyissä paikoissa? Äiti Maa tietää, kuka asuu siellä, kuka astelee Hänen selkänsä päällä tai Hänen pinnallaan, sillä Äiti Maa ymmärtää värähtelyjä. Sanomme, että tietyt paikat ovat hyvin pyhiä. Kuinka on saatu selville, että nämä paikat ovat pyhiä? Magneettisten voimien vuoksi. Yllätyksekseni Englannissa magneettiset voimat risteytyivät Oxted-nimisessä paikassa, jossa asuimme. Ne olivat olleet siellä jo kauan, mutta me muutimme sinne vasta myöhemmin.

Äiti Maa myös organisoi ja järjestää asioita pyhimyksille. On mielenkiintoista nähdä, kuinka Äiti Maa opastaa teitä oikealla tavalla. Voisin antaa teille vaikka kuinka monta esimerkkiä, mutta emme silti käsitä Äiti Maan ymmärryksen ja rakastavan suojeluksen arvoa kaikkia pyhimyksiä kohtaan. Samalla tavalla meidän on ymmärrettävä kuinka koko luomakunta toimii, sade tulee oikeaan aikaan, kuu, aurinko ja kaikki toimivat niin kauniilla tavalla, koska ne tietävät, että tässä on pyhimys. Ne tietävät, että tässä istuu pyhimyksiä. Ne tietävät, että tässä on puhtaita ihmisiä, ja he ovat elämän ydin, ja heistä täytyy huolehtia, heitä täytyy hoivata, heitä täytyy vaalia. Ne eivät välitä hyödyttömistä ihmisistä. Esimerkiksi nyt tämä 'hadj' (pyhiinvaellus Mekkaan); monet ihmiset kuolivat siellä. Jotkut menivät Ambarnathiin ja kuolivat, koska he eivät olleet pyhimyksiä, vaan ritualistisia ihmisiä, jotka osallistuivat rituaaliin, josta Äiti Maan ymmärryksen mukaan ei ollut heille mitään apua tai hyötyä. Mutta kukaan ei ota oppiakseen tästä, ei kukaan.

Kun niin moni Ambarnathiin mennyt ihminen kuoli, pakistanilaiset sanoivat: "Heidän ei olisi pitänyt mennä Ambarnathiin, se on epäpyhä paikka, miksi he menivät sinne? Ja tämä osoittaa nyt, että se ei ole pyhä paikka." Mutta kun sitten sattui tämä 'hadj'-tapaus, he eivät puhuneet mitään, he eivät tienneet miten selittää tämä 'hadj'-onnettomuus ja niin monen ihmisen kuolema. Syy on siinä, että nämä ihmiset ovat aina menneet pyhiinvaellukselle. Kerran 32 000 ihmisen joukko joutui pakokauhuun, ihmisiä joutui shokkiin, loukkaantui ja kuoli. Tällaista se on. Mitä mieltä Äiti Maa on tällaisesta? Hän sanoo, että menemällä tällaisiin paikkoihin, jotka todella ovat pyhiä, ei kasva henkisesti. Sillä ei saavuta mitään, että menee tällaisiin todella pyhiin paikkoihin. Sitä ei voi kiistää, ne ovat pyhiä paikkoja.

Tiedätte varmaan, että olen syntynyt Chhindwarassa, ja Mekka ja Chhindawara sijaitsevat samalla Kravun kääntöpiirillä. Mistä se johtuu? Mikä Mekkassa on niin erityistä? Mekka on Makeshwarashiv – se on Shiva. Miksi Mohammed Sahib pyysi ihmisiä palvomaan kiveä? Hän ei uskonut kiviin, hän oli kaikkea jumalankuvien palvomista vastaan. Mutta miksi hän sanoi, että siellä olevaa mustaa kiveä piti palvoa, ja siksi ihmisten piti mennä sinne? Mikä oli syy? Koska hän pystyi tuntemaan värähtelyt, hän pystyi tuntemaan, että se oli 'swayambhu' (luonnonmuodostelma). Siksi hän sanoi niin.

Ja siksi kaikki muslimit menevät sinne kuin hullut, mutta kukaan ei ole tullut siitä paremmaksi, en ole nähnyt kenenkään tulevan paremmaksi Mekkassa käymisestä. Se on vain tietynlainen rituaali, ja he ajattelevat, että käytyään siellä, ja jos kuolevat huomenna, he voivat kertoa Jumalalle ja näyttää, että heillä on todistus, että ovat käyneet Mekkassa. Kuten aikoinaan paavillammekin oli tapana antaa ihmisille todistuksia, että mennessänne taivaaseen voitte esittää todistuksen, että olette oikeita kristittyjä. Tällä tavalla kaikki epäaidot asiat tulevat esiin, mutta niiden sisällä on todellisuus. Ero on siinä, että todellisuus näyttäytyy aidoille ihmisille, mutta ei epäaidoille. Ritualismi on kasvanut liian suureksi. Intiassakin meillä on monia 'swayambhuja', jotka ovat Kundaliinin synnyttämiä, ja joita todella palvotaan. Olen käynyt useimmilla niistä, ja olin yllättynyt, että suurin osa 'pujareista' (hindu-papeista) kärsi jostakin vakavasta sairaudesta. Eräskin heistä oli halvaantunut. Hän sanoi: "Me palvomme täällä tätä Jumalaa, ja sanotte, että tämä on 'swayambhu', niin miksi, Äiti, meillä sitten on tällaisia sairauksia?"

Vastasin: "Siksi, että te teette tällä vain rahaa, ei Jumalalla voi tehdä rahaa. Jos ette halua palvella Jumalaa, älkää jääkö tänne, mutta jos haluatte, silloin voitte jäädä, mutta älkää tehkö tällä rahaa." On hyvin yleistä, että sellaiset, jotka tekevät rahaa, halvaantuvat, olen nähnyt sen. On kyse hyvin syvästä ymmärryksestä: kaikissa elementeissä ja Äiti Maassa on aivan kaikkea. Niiden Kundaliini ei ole samanlainen kuin teidän, joka itsessään kyllä on puhdas, mutta joka inhimillisten pyrkimysten ja virheiden sekä egon, superegon ja kaiken muun typeryyden takia ei ole niin herkkä, eikä se kerro teille, mitä tapahtuu. Sisällänne täytyy olla hyvin valpas ja herkkä henkisyys, jonka kautta voitte heti sanoa, mitä ajattelette, mitä tiedätte ja miten ymmärrätte asioita, mutta ongelma on siinä, että sellaista teillä ei ole. Miksi ette voisi olla niin herkkiä? Sen sijaan olen huomannut, että jos ihmiset vastustavat jotakin henkilöä, ha alkavat sanoa: "Sinulla on vikaa tässä chakrassa, sinulla tuossa ja sinulla tuossa." Oikeastaan henkilöllä, joka näin sanoo, on vikaa omissa chakroissaan. Tästä olisi ymmärrettävä se, että jos olemme Adi Shaktin todellisia heijastumia, silloin meidän täytyy olla puhtaita, täydellisen puhtaita, kuin valkoinen kivi, jossa yksikin musta pisara - siksi pukeuduin tänään valkoiseen sariin - näkyy valkoisella pinnalla. Teidän täytyy olla niin valkoisia, että jokaisen pienenkin mustan pisteen te havaitsette ja myös tunnette muissa ihmisissä.

Jos tällaiselle tasolle pääsee puhtaan elämän, puhtaan ajattelun ja puhtaan sydämen avulla, ei tarvitse manipuloida mitään, siihen ei ole tarvetta. Kaikki on yhtä luonnollista kuin Äiti Maa. Manipuloiko Hän mitään? Ei mitään. Katsokaa kuinka spontaani Hän on: laitatte siemenen Äiti Maahan, ja se alkaa itää. Hän on niin spontaani, Hän toimii hyvin spontaanisti, emmekä me koskaan ihmettele sitä. Kaikki erilaiset kukat, niiden erilaiset tuoksut, kaikki erilaiset pensaat ja puut; kuinka kauniissa tasapainossa Hän kasvattaa joka paikassa. Äiti Maan jokaisessa pienen pienessä atomissa ja molekyylissä on merkitys. Edessämme on siis Adi Shaktin paras heijastuma, ja se on Äiti Maa. Ensin meidän on kunnioitettava Äiti Maata.

Pidän siitä, että istutte maassa, se on oikein hyvä. Jos meditoidessanne voitte istua Äiti Maan päällä, se on erittäin hyvä, koska Äiti Maan erityisominaisuus on - joka Minullakin valitettavasti on, että imen Itseeni teidän ongelmanne - että Hänkin imee ongelmanne, ja kun Hän tekee sen, pääsette niistä eroon ilman vaikeuksia. Jos ette pysty istumaan maassa, on hyvä ottaa vaikkapa kivi tai marmorin pala tai jotain muuta luonnonmateriaalia, jonka päällä voitte istua. Mutta jos istutte muovilla ja meditoitte, en tiedä mistä saatte tukea meditaatiollenne - muovistako? Siksi pyydän teitä aina käyttämään luonnonmateriaaleja, koska luonnonmateriaalit voivat imeä teistä ongelmia tehokkaasti. Me elämme muutenkin epäluonnollisesti, niin fyysisesti kuin mentaalistikin. Mentaalilla tasolla me vain todistelemme ja selittelemme, ja se jatkuu ja jatkuu loputtomiin. Tällaisesta tulee oikeastaan vain päänsärkyä. Mutta jos olette spontaaneja, todella spontaaneja, tiedätte heti, mitä toinen yrittää tehdä, sanoa tai viestittää. Siihen ei tarvita paljoa ajattelemista, koska pystytte jopa imemään toisen henkilön ajatukset.

Imeminen ei tarkoita sitä, että otatte pahat ajatukset ihmiseltä, vaan se on siivilöimistä. Ensin imette sen, mitä toinen henkilö sanoo, ja sitten siivilöitte sen. Adi Shaktina olemiseni ongelma on se, että päätin antaa teidän kaikkien tulla omaan kehooni ja sulauttaa teidät Itseeni. Tiedän, että se on vaarallista peliä, mutta tein sen, koska näin piti tehdä tänä aikana, että Minun piti sulauttaa teidät omaan kehooni. Niinpä kaikki ongelmanne tulivat mukananne Minuun, ja kaikki vaivanne tulivat myös mukana. Tällä sulautumisella teidät on upotettu valtamereen, ja olette puhdistuneet, mutta entä valtameri? Valtamerellä on edelleen ongelmanne vaivoinaan, ja ne ovat hyvin kiusallisia. Kaikkein parasta olisi, jos puhdistaisitte itseänne. Itsetarkkailun avulla tapahtuva puhdistaminen on hyvin tärkeää. Mutta se ei tarkoita ajattelemista, ei koskaan sitä. Itsetarkkailu tarkoittaa meditaatiota, ja että teidän kaikkien pitää meditoida.

Kerronpa, että meillä oli johtohenkilöiden tapaaminen, ja he tulivat paikalle ja istuivat olohuoneeseen. Heti kun he olivat tulleet paikalle, tunsin kovaa kipua vatsassani, ja sain todella pahan ripulin. En tiedä, kenellä heistä oli ongelmia. En tiedä, kuka toi ongelmat mukanaan. Mutta Äitinä mikään tällainen ei haittaa, kunhan vain kaikki tulette kuntoon ja puhdistutte. Samalla tavalla kuin Äiti Maa pitää huolta teistä, Minäkin pidän. Ja samalla tavalla kuin Äiti Maa rakastaa teitä, Minäkin rakastan, olittepa sitten huonoja tai hyviä, se ei ole tärkeää. Mutta jos haluatte olla kilttejä Minulle, jos haluatte olla todella hyviä sahaja-joogeja, ei mitään kerskailijoita, rahaa ajattelevia, pelkkiä ajattelijoita, väittelynhaluisia ja muita arvostelevia, vaan jos vain meditoitte joka päivä 10-15 minuuttia, niin terveyteni olisi ensiluokkainen. Olen ottanut teidät ruiskeina sisääni, ja se alkaa hankaloittaa elämääni täysin turhaan. Näettekö, olen ottanut tämän riskin, ja olen varma, että olette kaikki järkeviä ihmisiä ja ymmärrätte, että Äitinne ei saisi kärsiä.

Joskus tämä tuntuu siltä, kuin Minut ristiinnaulittaisiin joka päivä, enkä tiedä mitä siihen sanoisin. Esimerkiksi vähän aikaa sitten Delhissä, eräs mies, johtohenkilö, tuli tapaamaan Minua, ja toinen jalkani alkoi mennä näin, ja kipu oli kova. En tiennyt mitä sanoa hänelle, että "mene pois täältä"? - sillä enhän voinut loukata häntä, mutta kysyin: "Mikä hätänä, missä olet ollut, mitä olet tehnyt?" Hän tajusi asian ja lähti, ja se auttoi heti. Läheisyys vaikuttaa myös, sillä jos joku tällaisessa miehessä tai naisessa on paljon ongelmia, ja hän tulee hyvin lähelle huomiotani, silloin Minun on otettava risti harteilleni – näin se vain on. Pitäisi ymmärtää hyvin yksinkertaisesti, miksi olemme Sahaja Yogassa? Olemme Sahaja Yogassa voidaksemme nousta yhä ylemmäs ja ylemmäs, kuten eilen lauloitte. Eilen oli todella hauskaa kuulla, kuinka puhuitte halustanne nousta aina vain korkeammalle. Se oli todella ilahduttavaa.

Mutta mitä me teemme sen suhteen, tai miten me pyrimme siihen? On vakavasti ajateltava, meditoimmeko, autammeko myös toisia nousemaan, annammeko oivalluksia muille? Olen huomannut, että etenkään naiset eivät tee tällaista kovin paljon, mikä on huono asia, koska te olette äitejä. Teidän on lähdettävä liikkeelle ja annettava oivalluksia ihmisille. Miehet ovat siinä suhteessa aktiivisempia kuin naiset. Kaikki toimii toisin päin. Minusta miehet ovat toisaalta aktiivisia, mutta eivät meditoi; naiset meditoivat ja miehet ovat ulkona (sahaj-)työssä, kuin osa-aikaisesti, tai sitä voi myös kutsua hyväksi työnjaoksi, että naiset meditoivat kotona ja miehet ovat (sahaj-)työssä. Sellainen ei toimi. On meditoitava ja on myös lähdettävä levittämään Sahaja Yogaa. On tehtävä molempia.

Jos vain meditoitte, mutta ette levitä Sahaja Yogaa, ette koskaan nouse ylös. Katsokaas, loppujen lopuksi Kundaliini on hyvin järkevä nainen. Hän ajattelee, miksi tekisin tästä naisesta pyhimyksen? Mitä hyötyä siitä olisi? Sahaja Yoga ei ole individualistista, ei ole tarkoitus, että yksi ihminen nostetaan pyhimykseksi, niin se ei mene. Sitä ei ole tarkoitettu yhdelle ihmiselle, ei itselle, se ei ole individualistista. Se on kollektiivinen tapahtuma. Jos ette auta kollektiivia, Kundaliini sanoo, hyvä on, saat jäädä sellaiseksi kuin olet. Aivan kuin kehossamme, jos joku elin sanoo, nyt olen hyvä, en tee enempää. Tai yksi solu sanoo: "En aio enää kasvaa, miksi minun pitäisi kantaa huolta muusta kehosta?"

Sellainen ei toimi. Tämä on elävä organismi, olen sanonut sen sata kertaa, kun se on elävä organismi, sen on kasvettava ja myös sulauduttava yhteen. Saadaksenne energiaa, teidän on meditoitava ja teidän on kasvettava. Jos ette kasva, teille käy huonosti. Ette ole enää sahaja-joogeja. En kutsu sahaja-joogiksi henkilöä, joka ei ole antanut oivallusta edes yhdelle ihmiselle. Sellainen ei voi olla sahaja-joogi. Sahaja-joogin on annettava oivalluksia muille. Muiden tehtävien lisäksi tärkein tehtävä pitäisi olla oivallusten antaminen muille. Jos emme pidä huolta elämämme tästä puolesta, emme ikinä tule kasvamaan Sahaja Yogassa.

Katsokaa esimerkiksi Minun asemaani. Minulla on kaikki oikein hyvin, ei ole mitään ongelmia. Miksi sitten teen niin kovasti työtä ja haluan niin paljon sahaja-joogeja? Mikä on syy? Ei Minun tarvitse kasvaakaan, olen jo ylikehittynyt. Minun ei tarvitse, mutta miksi teen? Mikä siihen on syynä? Siihen on syynä rakkauden antamisen tarve. Minussa on niin paljon rakkautta, että Minun on kanavoitava sitä. Jos en kanavoi, Minä pakahdun.

En voi antaa rakkautta itselleni. Niinpä tämän rakkauden täytyy levitä, ja sitä varten Minä tarvitsen teitä, jotta voisitte viedä tätä rakkautta muille ja tehdä heistä onnellisia, se on Minun visioni. Tämä on erityistä aikaa, ja monet pyhimykset ovat luvanneet, ja on täysin selvää, että teidät kaikki on erityisesti valittu tähän tehtävään. Se, kuinka hyvin ymmärrätte oman tärkeytenne, on eri asia. Te meditoitte oman vapautumisenne vuoksi. Mutta jos ette kanavoi jumalallista rakkautta, mitä hyötyä kaikesta on? Jos esimerkiksi laitan valmiiksi jotain. Laitan tämän laitteen valmiiksi, asettelen sen hyvin, mutta en puhu siihen – mitä hyötyä tästä on? Samalla tavalla, jos teette kovasti työtä – tiedän ihmisiä, jotka nousevat ylös kello 4, peseytyvät, istuvat meditoimaan, ja illalla he jälleen istuvat meditoimaan. Mutta he eivät koskaan lähde liikkeelle, eivät puhu ihmisille, eivät koskaan levitä Sahaja Yogaa.

Kun he eivät jaa jumalallista rakkautta muille, miten tämän maailman suuri ongelma, rakkaudettomuus, voidaan ratkaista? Maailma ei ole koskaan tiennyt jumalallisesta rakkaudesta, se täytyy antaa heille. Heidän täytyy saada tuntea tämä jumalallinen rakkaus, Adi Shaktin Voima. Heidän on saatava tuntea se, muuten olette olleet itsekkäitä, että saatte nauttia kaikesta tästä, mutta ette anna sitä muille. Tämän takia Sahaja Yoga ei aina onnistu luomaan kunnollista tasapainoista persoonaa ihmisessä. Jotkut ihmiset ovat sellaisia, että jos esimerkiksi kaksi sahaja-joogia menee naimisiin keskenään, oletetaan näin. Minun haluni on, että he voisivat kehittää täydellisen ymmärryksen ja rakkauden toisiaan kohtaan, mutta myös Sahaja Yogaa ja muita ihmisiä kohtaan. Tämä on ainoa oikeutus Sahaja Yoga -avioliittoon, miksi he muuten menisivät naimisiin? Mutta näin ei tapahdu. Mutta heti kun he ovat naimisissa, he alkavat joko riidellä tai pyytävät saada erota.

Jos näin ei onneksi kuitenkaan tapahdu – sillä Sahaja Yogassa on niin helppoa mennä naimisiin – jos näin ei tapahdu, silloin he alkavat muodostaa omaa perhettä, omaa kotia, ja heistä tulee taas hyvin pieniä, hyvin pieniä ja rajoittuneita. Senkö takia te tulitte Sahaja Yogaan? Teidän on ymmärrettävä vastuunne. Katsokaa, kuinka Äiti Maa tietää vastuunsa. Hänet on luotu vain mullasta ja savesta, mutta katsokaa Häntä, kuinka Hän on tietoinen ja tarkka, kuinka Hän hoitaa asioita, on huolehtivainen ja huolellinen. Kun taas te, vaikka teitä on siunattu runsaasti kaikella, haluatteko antaa sitä muille? 12 opetuslapsen kautta kristinusko, vaikka siinä olikin monia ongelmia, ja Minusta se ei ollut hyvä asia, mutta silti kristinusko levisi laajalle. Islam ei myöskään ollut kovin hyvä asia, mutta sekin levisi. Kaikki huonot asiat ovat levinneet laajalle, mutta miksei Sahaja Yogan hyvä asia? Sen täytyy levitä, sen täytyy mennä kaikkiin paikkoihin.

Yrittäkää selvittää minne voitte mennä puhumaan siitä ja tekemään jotain hyvää toisille ja auttamaan heitä jotenkin nousemaan yläpuolelle yleistä kurjuutta, murhetta ja turmelusta. Aika on lyhyt, ja jos näette sen, ymmärrätte, että vauhtimme ei ole riittävä. Meidän on oltava paljon nopeampia ja mentävä paljon eteenpäin, ja meidän on luotava paljon enemmän sahaja-joogeja vakaalla ja hellittämättömällä ponnistuksella. Mutta Sahaja Yoga on vain sivuseikka, sitä tehdään siinä ohessa, Sahaja Yogaa tehdään siinä ohessa, ja sen takia me epäonnistumme vastuussamme. Meidän täytyy ottaa oppia Äiti Maalta. Saatatte kysyä: "Mataji, miten voisimme olla Teidän kaltaisenne? Tehän olette kuitenkin Adi Shakti." Monet puhuvat näin. Jos olenkin Adi Shakti, entä sitten. Vain yhtä sormea liikuttamalla voin saada aikaan kaikenlaista.

Mutta miksi tekisin? Minkä takia? Sillä ajatuksella, että olette yhtä kuin Minä, sillä ajatuksella, että Äiti Maa on yhtä kuin Minä, sillä kauniilla asialla, joka on luotuna sisällenne, teidän on tultava herkiksi sille, mitä maailma tarvitsee. Mitä maailma tarvitsee. Jos nyt epäonnistutte, kaikki on lopullisesti menetetty. Vain muutama ihminen jää jäljelle. Teidän täytyy levittää Sahaja Yogaa, koska tämä rakkaus ei ole pelkästään teitä varten. Se ei ole vain teidän iloksenne. Siitä pitää saada nauttia niin monen kuin vain mahdollista koko maailmassa. Tänään meidän on päätettävä, että Adi Shaktin lapsina lähdemme kaikki liikkeelle, kaikkialle, maailman joka kolkkaan; meidän on julistettava äänekkäästi tästä ajasta, jossa elämme, ja mikä on se vastuu, joka teidän on otettava sahaja-joogeina.

Onhan siihen oltava syy, miksi olette täällä. Alussa sahaja-joogit kyselivät usein Minulta: "Äiti, mikä minä olin edellisessä elämässäni, olinko silloin Shivaji." Sanoin: "Mitä se tieto hyödyttää?" Saatoitte olla mitä tahansa, mutta nyt olette paljon korkeammalla. Yrittäkää ymmärtää tämä. Saatoitte olla vaikka Napoleon, saatoitte olla joku kuningas, tai joku kuningatar jossain. Entä sitten? Mitä he saivat aikaan? Nostivatko he kenenkään Kundaliinia? Oliko heillä mitään voimia?

Entä Jeesuksen opetuslapset, tai Mohammed Sahibin opetuslapset, pystyikö kukaan heistä siihen? Ymmärsivätkö he, mikä Kundaliini on? Tunsivatko he rakkautta muita ihmisiä kohtaan niin, että antoivat heille oivalluksen? Oli muutamia ’suufeja’, mutta he eivät antaneet oivallusta kenellekään. Oli paljon pyhimyksiä, jotka eivät antaneet oivallusta kenellekään. Mohammed Sahib ei antanut koskaan oivallusta kenellekään. Gautama Buddha ei antanut koskaan oivallusta kenellekään. Ajatelkaa. Jeesus ei antanut koskaan oivallusta kenellekään. Ei kukaan!

Ei Krishna eikä Rama. Kukaan muu ei pysty siihen kuin te!! Te osaatte tehdä sen, ja te tiedätte kaiken Kundaliinista. Se on todella suuri asia, koska olette Adi Shaktin lapsia. Olette täällä, ja teidän Äitinne on täällä. Minulle se on hyvin onnekas asia, että olette täällä. Olen hyvin ylpeä teistä, mutta yhä uudelleen Minun on kerrottava, että työn pitäisi edetä nopeammin, meidän olisi liikuttava nopeammin ja saatava lisää ihmisiä Sahaja Yogaan. Minun on aika vaikeaa ilmaista asioita painokkaasti, sillä luonteeni ei ole sellainen. En osaa kiivastua tai vihastua, enkä osaa sanoa teille asioita painokkaasti, mutta jos epäonnistutte, silloin te vain aiheutatte täydellisen pettymyksen Minulle. Sitä se tarkoittaa, ei enempää eikä vähempää, ja jos ette halua sen tapahtuvan, silloin pyydän teitä kaikkia lupaamaan tänään, että levitätte Sahaja Yogaa, puhutte siitä ihmisille ja opettelette kaiken Sahaja Yogasta.

On paljon ihmisiä, jotka eivät tiedä siitä mitään. On yllättävää, että on sahaja-joogeja, jotka eivät tiedä mitään. Älkää myöskään aiheuttako Minulle avioliittoon liittyviä ongelmia: ette voi elää vaimonne kanssa, ette voi elää miehenne kanssa. Kaikenlaisia typeriä ongelmia ihmiset aiheuttavat Minulle Sahaja Yogassa. Oletteko täällä aiheuttamassa ongelmia vai poistamassa niitä ihmisiltä? Kokonaisuudessaan olemme onnistuneet hyvin, mutta työ ei ole vielä päättynyt, meidän on kiihdytettävä tahtia, oltava innostuneempia ja iloisempia. Ette tiedäkään, millaista iloa koette, kun annatte oivalluksen toiselle ihmiselle. Kaikkein riemullisin hetki on se, kun annatte oivalluksia muille. Kun kokeilette sitä kerran ja nautitte siitä, silloin haluatte tehdä sitä aina vain enemmän ja enemmän. Sahaja Yogaan tulon jälkeen oma halu muuttuu haluksi: "Hyvänen aika, tämä mies on lähdössä – pitäisikö minun käydä antamassa hänelle itseoivallus?"

Kadulla tapaatte jonkun ja sanotte: "Hei kuulkaa, haluaisin antaa teille jotakin", ja laitatte hänet istumaan ja annatte oivalluksen. Tällä tavalla te toimitte kuin hullaantuneina ja sanotte: "Voi ei, katsokaa, tuo mies ei ole vielä saanut oivallustaan, annetaanpa se hänelle." Teidän pitää mennä kirkkoihin ja yliopistoihin, teidän pitää mennä kaikkiin sellaisiin kokoontumisiin, joissa ei tiedetä, mitä kaikkea he voivat saavuttaa, ja kertoa heille ilman pelkoa tai kaunaa. Voitte puhua heille ja kertoa: "Olemme täällä auttamassa teitä teidän itsenne takia. Emme ole täällä itsemme takia vaan teidän, joten kuunnelkaa", ja olen aivan varma, että Kundaliini sisällänne tulee todella iloiseksi. Katsokaas, Hän ei ole tyytyväinen, Hän ei ole tyytyväinen ihmisiin, jotka eivät käytä Häntä tehokkaasti. Hän on hyvin halukas auttamaan teitä ja tekemään kaiken tarvittavan koko maailman vapautumiseksi. Jumala siunatkoon teitä!