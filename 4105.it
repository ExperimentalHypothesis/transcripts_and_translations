Navaratri Puja, Cabella Ligure (Italia), 17 Ottobre 1999.

Questa sera ci siamo riuniti per celebrare il Puja alla Devi. Possiamo chiamarla Mahakali, o Durga: ella ha assunto una grande quantità di forme per annientare le forze negative che cercano di disturbare, o intralciare, o anche influenzare le persone miti e buone. Le forme di cui si è servita per distruggere tanti demoni malvagi hanno diverse caratteristiche, e ci sono note. Una cosa che non sappiamo è che durante le due guerre mondiali ella era presente per proteggere le persone buone. Ed è così che tutte sopravvissero al piano sanguinario di gente molto crudele e moralmente riprovevole.

La gente malvagia ha la capacità di odiare e di esprimere il proprio odio in ogni modo. Alcuni nascono malvagi, altri lo diventano. Riconosciamo quelli che sono nati malvagi perché tutto il loro modo di fare è fortemente aggressivo e  vendicativo, il loro odio non ha limite, proprio nessun limite. E son capaci di dire qualunque cosa per giustificare questo odio. Certe volte non hanno neanche voglia di giustificarsi, sentono semplicemente di odiare e che odiare è un loro diritto fondamentale. Accade pure che queste forze si coalizzino, formando ad un’unica gigantesca personalità malvagia che cerca di torturare gli esseri umani e creare loro dei problemi. Possono assumere qualsiasi nome, possono chiamarsi in qualsiasi modo, ma sono malvage al cento per cento. Da parte di Dio Onnipotente non esiste pietà o compassione per questo tipo di persone. Devono essere distrutte.

E questo è il compito della Dea, che è una Madre piena di compassione e amore: distruggerle. È un compito in sé contraddittorio questo che la Dea deve svolgere. Deve annientare questa gente, poiché è interesse prevalente che vengano distrutti; ma poi così non è: è come se venissero imprigionati per un certo tempo, vanno all’inferno per un po’, soffrono, dopodiché ritornano molto più forti e tentano nuovamente di disturbare le persone buone, sante.

Fanno tutti le stesse cose, in tutto il mondo. Possono venire sotto le spoglie di un uomo molto buono, molto gentile, oppure di qualcuno che sappia molte cose riguardo a Dio; possono anche affermare di essere in grado di darvi la Realizzazione. Sono capaci di qualsiasi menzogna: hanno il potere di fare il male, perciò si servono di ogni tipo di falsità e di proclamazioni. In realtà, sono venuti su questo pianeta per portare rovina. Ne abbiamo avuto molti di questi individui falsi e menzogneri, e molte sono state le persone sciocche che li hanno seguiti. Loro non sparlano mai l’uno dell’altro. Cristo ha detto che il demonio non parlerà mai contro la sua stessa casa. È come se si trovassero in una stessa casa, perciò non parlano di cose che potrebbero turbare la loro collettività, la loro fraternità, che è così grande che, ovunque vadano, sanno di essere in compagnia. Pensate: tutta le persone malvage sono unite tra loro e si comportano nella stessa maniera, è davvero sorprendente: in questo senso sono molto collettivi! Supponiamo che uno di loro abbia occupato una determinata zona del paese: eserciterà lì il suo controllo; un altro occuperà un’ altra zona; un terzo un’altra... In questo modo non si mettono mai in competizione l’uno con l’altro. Il loro scopo fondamentale è, comunque, quello di distruggere tutta la creazione di Dio, tutte le brave persone della terra che, alla fine, riceveranno la Realizzazione del Sé e avranno la conoscenza della Realtà.

Durante il Kali Yuga, questo tipo di atmosfera è ancora peggiore, e ci sono tante persone stupide, stupide, che magari son anche semplici, di buona indole, ma sono attratte dalle azioni riprovevoli di questi individui. A volte, però, anche le brave persone li seguono. Anch’esse provano a seguire il gruppo. È davvero sorprendente: perché le persone buone non capiscono cosa è buono e cosa è cattivo? Molte brave persone mancano di discernimento ed è per questo che seguono cose sbagliate. E poi non fanno che giustificarsi dicendo che ciò che stanno facendo ‘è la cosa giusta’, ‘la migliore’, che  ‘ne hanno le prove’.

Ora, come sapete, ci sono stati molti individui malvagi in questo Kali Yuga, e molti di essi ora sono scomparsi da questa terra e non possono disturbarci. Ma ce ne sono altri, e anche questi sono stati già individuati. La gente li ha smascherati come si può fare solo quando se ne hanno le prove, ma loro hanno un incredibile coraggio e si sentono sicuri di poter fare ciò che vogliono e di poter rovinare chiunque cerchi di svelare la loro identità e i loro giochi. Fanno poche cose. Prima di tutto vi inculcano nella testa idee sbagliate. Dicono: "Noi siamo grandissime persone, siamo questo, siamo quello. Ci ha mandati Dio". Parlano di argomenti d’ogni genere. Ma non esiste alcuna prova, e gli esseri umani non chiedono mai le prove, non dicono: "Come potete dire così? Qual’è la prova?"

La soluzione è Sahaja Yoga. In Sahaja Yoga fate l’esperienza, avete le prove. Poi crescete. Non si può diventare subito un grande Sahaja Yogi, si deve maturare. Per alcune persone ci vorrà un certo periodo di tempo, per altre un po’ di più. Non fa niente. Però maturate. Invece, se provate ad andare da persone sbagliate non esiste alcuna possibilità, non c’è modo di riportarvi su. Penso specialmente a quelle persone che salgono in alto in Sahaja Yoga. Se cadono, cadono così in basso che anche un normale Sahaja Yogi potrebbe dire: "Madre, guardalo, dove è andato a finire?"

Dunque, con tutto quello che sta accadendo, qual’è il nostro compito? È quello di venerare Shri Mahakali dentro di noi. Perché, forse, non ci rendiamo conto di ciò che lei fa. Innanzi tutto ci protegge: dovunque possiate trovarvi, qualunque cosa possiate fare, qualsiasi rischio possa capitarvi di correre, in qualunque pericolo possiate esservi trovati nella vita, vi protegge. Per prima cosa vi protegge. Tutte le persone che mi scrivono di come sono state protette, di come sono state curate, di come sono state aiutate, devono sapere che tutto questo è accaduto in virtù del potere di Mahakali in voi. Ella esiste dentro di voi. Quando venerate Mahakali, venerate la Mahakali dentro di voi. Dovete riconoscere, col rispetto dovuto, che questa Mahakali è una personalità molto sensibile. È molto sensibile. Se cercate di fare qualcosa di male a qualcuno, ella vi correggerà indicandovi in molti modi che quello che state facendo è sbagliato. Perché fate del male a qualcuno? Ma se non vi pentite e non tornate ad un atteggiamento normale, vi abbandona. Una volta che Mahakali vi abbandoni, rimanete senza protezione e diventate inclini a ogni genere di cose cattive. Vorrei dire... (un bambino comincia a piangere: - "Cos’ha quel bambino?").

Dunque, quando la venerate, cosa desiderate? Volete che vi protegga. Seguendo il vostro discernimento, per errore, potreste fare qualcosa di sbagliato, qualcosa che non va bene per voi, che magari potrebbe essere molto pericoloso. Ma lei è la persona che vi indica come evitare tutti i pericoli. Protegge la vostra vita, protegge il vostro corpo, protegge tutti gli organi del vostro corpo.  È lei che vi assicura la vita. Nel suo regno vi sentite completamente al sicuro e non avete mai paura di niente. È perché avete abbandonato il suo regno, perché ne siete usciti, è per questo motivo che avete paura. Ma se siete sotto la sua bellissima guida e le sue benedizioni, non avrete mai paura di agire. Né farete mai niente di sbagliato. Non appena proverete a fare qualcosa di sbagliato, tratterrà la vostra mano. Lei è, in realtà, la guida. È a lei, in effetti, che dobbiamo la nostra esistenza. Senza di lei non potremmo esistere, poiché  lei è  il potere di shri Shiva.

Ci dona così tante cose. Per esempio, ci dona il rilassamento, il sonno. Ci dà la verità. Ci dice cosa è vero e cosa non lo è. Certe volte la gente è talmente piena di ego che senza alcuna esitazione crede: "Quello che penso io è la verità!". È lei che ci porta alla scoperta di questi atteggiamenti sbagliati creando una specie di maya, una qualche confusione, finché non cominciamo a dubitare del nostro orientamento. Per questo è chiamata anche ‘Colei che ci dà bhranti’ cioè l’illusione, l’errore. Vi mette in situazioni illusorie, vi mette alla prova, e poi, alla fine, ve ne tira fuori. È lei che vi rilassa, perché prende su di sé tutte le vostre responsabilità, tutti i vostri problemi. È lei che li risolve. Siamo noi che ci dimentichiamo di affidare tutti i nostri problemi a lei. Se glieli affidate vengono tutti risolti. E vi sentite anche benedetti. Non solo in senso fisico, ma anche in senso mentale, perché lei libera completamente la mente dalle preoccupazioni.

Lei non si preoccupa e non vuole che voi vi preoccupiate. Se lo fate, allora cerca di dimostrarvi che con le vostra preoccupazione la state rifiutando, non la state accettando. Preoccuparsi è una cosa molto comune e la gente si sente molto orgogliosa di dire; "Oh! sono preoccupato…". Come potete essere preoccupati quando vostra Madre è Mahakali Sakshat [che è presente]? Lei può uccidere tutti i demoni, può sterminarli tutti. Sa come manovrare le cose e, dal momento che siete come figli per lei, come potete preoccuparvi di una qualunque cosa? Dunque, le vostre preoccupazioni sono finite! È lei che si preoccupa per voi, e voi non dovreste preoccuparvi per voi stessi, questo è il punto. La sua sicurezza è così grande, è così sicura di sé, che vi garantisce tutta la sicurezza di cui avete bisogno. Potete aggrapparvi ai suoi piedi, potete aggrapparvi alla sua immagine, potete anche pregarla. Molte persone sono guarite soltanto pregandola. Perché lei vi cura. Può curare anche malattie molto complesse. Può curarle!

Ora, cos’è che le piace? A Mahakali piace la luce. Viene venerata di notte perché così possiamo accendere delle luci. Ama le persone illuminate e ama la luce. Ama il sole. Ama quel che riluce e che si può illuminare completamente. Dovete aver sentito parlare di quella gente chiamata... non so come... ma specialmente in occidente usano... hanno grandi denti e... (qualcuno dall’auditorio grida: ‘vampiri’) Ah!...Sono persone, pensate un po’, che non possono vivere alla luce del sole! Appena sorge l’alba, vogliono andarsene a dormire. Non possono guardare il sole perché non possono sopportare la luce. Nel loro caso quel che è accaduto è che Mahakali si è allontanata, se ne è andata, e allora sentono la paura, e sono attaccate da chi sa della loro paura.

Il sole è molto importante in rapporto a Mahakali. In realtà, specialmente in occidente, lavoriamo molto e siamo piuttosto orientati verso il sole. Lo adoriamo. Lo adoriamo e andiamo anche moltissimo sul lato destro. A quel punto è lei che ci dà l’equilibrio, rilassandoci e proteggendoci. Certe volte siamo competitivi e tutti preoccupati, vorremmo fare qualcosa che non riusciamo a fare, ci irritiamo e non sappiamo come uscirne. Allora lei ci porta il sonno. Quando dormiamo ci sorveglia, ci calma e allontana i nostri problemi. Fa talmente tante cose!

Ma noi, cosa facciamo per lei? Dovremmo pensarci. La cosa principale è venerarla. A lei piace che i figli la venerino, perché in quella connessione può essere una sola cosa con loro. Può concedere loro compassione, amore e protezione da ogni male. Ma, occorre capire che quanti ancora non sono sicuri, che non appartengono ancora a questo Regno di sicurezza di Mahakali, possono venire attaccati e, una volta abbandonata quest’area, possono essere feriti molto gravemente, essere uccisi, può accadere qualsiasi cosa. Viviamo in questo Kali Yuga, in tempi molto pericolosi in cui può accadere di tutto e quindi dobbiamo stare molto attenti. Dobbiamo osservare la nostra mente per vedere come lavora. Cosa vi insegna? Cosa vi dice? Cercate di capire se magari non state seguendo il piano di qualche persona malvagia. Come potete fare il suo gioco, e come potete fare qualsiasi cosa sbagliata voglia farvi fare?

Secondo punto: l’ego è contro di lei. Il più grande problema di oggi è l’ego. L’ego asserisce: "No, no, io posso fare da solo!". L’ego dice: "Ci riuscirò!". L’ego dice: "Sarà fatto!". Gli esseri umani, vedete, cedono all’ego. Sentono grande soddisfazione da un ego tanto forte, e non vogliono dare ascolto alle forze di Mahakali.

[Un nipotino di Shri Mataji cerca di attirare la sua attenzione. Shri Mataji gli sorride e, dolcemente, chiede che venga portato fuori]. Vedete? vuole me! I bambini sono così. Non possono lasciarvi nemmeno....Dovete essere come bambini. Davvero, è questo il modo migliore, essere innocenti come bambini. Mahakali ama le persone innocenti. Anche lei è innocente. Ama le persone innocenti e si preoccupa molto di più di voi perché siete innocenti, non siete falsi, non cercate di usare troppo il vostro ego con gli altri. Se siete innocenti lei vi aiuta. Vi aiuterà, non c’è dubbio. Ma questo ego deve essere tenuto sotto controllo, perché è il suo peggior nemico, non le piace. Vuole che siate senza ego, che siate innocenti. In realtà, come sapete, per prima cosa creò shri Ganesha. Ecco perché adoriamo shri Ganesha. Dobbiamo essere innocenti, vale a dire non pianificare nulla, né di cattivo né di buono, ma essere proprio senza intenzioni. Stiamo soltanto...è un modo di essere attivi ma privi di preoccupazione per le scansioni temporali. Non vi preoccupate affatto di quello che state o non state per fare, di quel che dovreste fare. Niente del genere. Esistete e basta, in completa innocenza, e gioite di voi stessi, e rendete felici gli altri. Si dice: "Un solo bambino in casa riesce a far ballare cento persone". Ed è vero, perché questi bambini hanno il potere dell’innocenza ed è questo che lei rispetta.

Certe volte pensiamo a quanto siano false le persone. Come ci ingannino. Come facciano cose aggressive d’ogni tipo. Come qualche volta provino anche a dire bugie. Fanno cose d’ ogni genere e altrettanto si aspettano da voi. Tutto questo accade, accade, ma non dovreste proccuparvene. Attenetevi alla vostra innocenza e sarete sorpresi di essere totalmente protetti. Come? Perché Mahakali vi starà intorno, si prenderà cura di voi, se siete innocenti. Una persona innocente non si arrabbia. Che c’è da arrabbiarsi? L’innocenza ha...direi....una sua forza innata. È estremamente potente. Persino un uomo crudele, se vede un bambino, un po’ se ne rende conto. Tutto il mondo è consapevole che i bambini non debbano essere torturati o turbati in alcun modo. Perché? Perché i bambini sono tanto innocenti. Quindi la qualità dell’innocenza vi aiuterà davvero molto, perché è una qualità tanto apprezzata da lei.

Un’altra cosa ancora che ma di voi, è la vostra compassione. La compassione reciproca, l’amore reciproco, il fatto di prendervi cura gli uni degli altri. È qualcosa che Mahakali ama. Se siete un Sahaja Yogi, se siete un’anima realizzata, lei è sempre con voi. Però dice: "Cosa fate con la vostra compassione? A quante persone date la realizzazione? Quante persone curate? Quante persone state aiutando?" Lei è assolutamente al corrente di qualsiasi cosa stiate facendo. Il potere di Mahakali è talmente straordinario che sa tutto di voi, ogni cosa. Conosce la vostra mente, conosce il vostro cuore, conosce il vostro stato di salute. Sa tutto. In effetti lei è la Madre che si prende, in ogni senso, cura dei suoi bambini. In questo modo sa che “…quel bambino non fa niente, è molto innocente!” Come quando siete piccolissimi e vostra madre veglia su di voi. Nello stesso modo, Mahakali vi sorveglia e vi protegge.

Dopo, entra in gioco il potere di Mahasaraswati che vi educa, vi fa conoscere tante cose. Ma il fatto di prendersi cura del bambino che è in voi, di prendersi cura della vostra innocenza e della vostra compassione lo si deve al potere di Mahakali.

Che è anche molto sensibile per quanto riguarda i suoi figli. Nessuno osi toccarli. Lei considera tutti come figli. Lei considera figli specialmente coloro che sono anime realizzate e pensa che non devono essere danneggiati in alcun modo. Niente può accadere loro, li segue sempre. Si può dire: "Ma se si dice che lei è una persona, come può seguirli?" Perché è onnipresente. È presente ovunque. Ovunque, nella vostra vita, lei c’è. Specialmente con i Sahaja Yogi, li segue su e giù. Dovunque. Qualsiasi cosa stiate facendo. Se vi capita un incidente, lei è lì per salvarvi. È come un angelo al vostro fianco, e niente può accadervi se la adorate davvero con tutto il cuore. Non per qualche vantaggio, non per qualche tornaconto, ma per le sue benedizioni, che sono eccezionali e hanno dato grande valore agli esseri umani. Hanno valorizzato questa terra. Ogni cosa è stata valorizzata dalle benedizioni di Mahakali.

Poi, naturalmente, entra in gioco Mahalaxmi. La sua caratteristica è che, attualizzando il suo principio, in un certo senso, diventate distaccati. Iniziate a pensare: "Cos’è questo mondo, dopo tutto?". E un certo senso di distacco entra in voi, vi mettete a pensare che deve esserci qualcosa di meglio, che più in là deve esserci la verità. Specialmente le persone che sono state tormentate da gente cattiva, pensano sempre così, che “…ci dev’essere qualcuno che ci condurrà fuori di qui!”. A questo punto entra in voi il principio di Mahalaxmi. Che è il principio della Dea, dell’Ascesa. Mette nella vostra testa idee del tipo: "Cosa c’è dopo? Cosa dobbiamo fare? Dopo tutto qual’è il fine della nostra vita? Qual’è lo scopo di questa vita? Perché siamo venuti su questa terra? Cosa c’è di tanto speciale perché si debba vivere su questa terra?" Cominciano a scaturire tutte queste domande fondamentali e, a quel punto, ci si dà alla ricerca.

Con questo avrete anche capito che il principio di Mahalakshmi è molto, molto, molto diverso da ciò che spesso si pensa.. Non mancano quelli che ritengono che, poiché loro stanno cercando, allora questo principio dovrebbe essere intellettualizzabile, dovrebbe passare attraverso la mente, essere razionale... o ‘scientifico’!  È così che si muovono nella ricerca della verità. Non è possibile. Il principio di Mahalakshmi è questo: dovete avere un desiderio sincero di conoscere la verità, la verità, ancora la verità e niente altro. Quando pensate in questo modo, non correte dietro ad altre cose. Tante persone si danno alla droga pensando che in tal modo otterranno la Realizzazione del Sé. È un’idea sbagliata. Come potete fuggire dalla vostra consapevolezza? Per ottenere cosa? La consapevolezza è la cosa più importante. Se volete entrare nel Regno della Consapevolezza, dovete comprendere che la normale consapevolezza di base non deve essere perduta. Se si perde la consapevolezza di base per colpa del bere o delle droghe, o di tutte quelle cose che le gente fa pensando di ricercare.... Pensano di star facendo una ricerca, per questo agiscono così. Qualche volta questo diventa una scusa per giustificare le cose sbagliate che fanno. C’è in gioco anche una specie di spirito di rivincita su se stessi, come se volessero prendersi una rivincita pensando di essere, ora, dei ricercatori. Ma non è una vera ricerca. Nella vera ricerca, si deve meditare e scoprire qual’è la via giusta, non leggere dei libri o dare retta a qualche falso guru.

Effettivamente, il solo mezzo per poter conoscere la Realtà è il risveglio della Kundalini. Non esiste altra via. Ma nessuno ve lo dice. Vi dicono: "Andremo in questo posto, poi in quell’altro, poi in quell’altro ancora. Poi bisogna fare questo...." E, alla fine, dove arrivate? Al punto di partenza! Proprio così: muovendosi da una parte all’altra, passando da una falsità all’altra, ad un’altra ancora, fino alle più grandi menzogne, alla fine tantissimi ricercatori si sono persi. Tanti si sono persi perché ritenevano che certi tipi di ricerca fossero molto ‘preziosi’, in quanto si pagava molto denaro al Guru. Ma insomma,  si può comprare il guru? Ma allora tutta la gente ricca potrebbe divenire illuminata! Non credo che la maggior percentuale di brave persone sia, di per sé, tra i ricchi. Chi è buono è buono. Non è questione di essere ricchi o no. Ma questa gente prende parte al movimento di questa o quella  persona perché c’è in loro un ego sottile nei riguardi del loro denaro del tipo: "Posso permettermi di comprare questo, di comprare quello…"  Una volta mi trovavo in America e c’era una signora che era venuta a vedermi e non sapeva che io fossi...una persona spirituale. Così disse: "Ora c’è un guru molto bravo che è venuto in America." Io dissi: "Davvero? Cosa fa?" Lei rispose: "C’è una svendita. E io: "Davvero?" "Si paga metà della quota e ti dà le sue benedizioni. Bene, no?".  La settimana seguente disse: "Ora la svendita è arrivata ad un quarto. Se paghi un quarto della quota, ti dà la conoscenza completa!". Io dissi: "Con che criterio? Non c’è proporzione! Pagavi metà e ti dava metà e ora che gli dai un quarto ti dà tutto." "Il fatto è, vedi," - rispose, "che è molto magnanimo. Questo è il punto!"    Io dissi: "A tutti coloro che pensano  di poter comprare la Verità, non sarà possibile ottenerla. Non è una cosa che si può comprare. Non si può pagare per il risveglio della kundalini. No. Né si può essere pagati per questo. La Realizzazione del Sé è in assoluto una Grazia Divina. Non si può prendere denaro per questo. Non si può vendere. Non vale così poco da poter essere venduta. Se lo capite, allora l’energia di Mahalakshmi agisce e, in realtà, la sua energia è destinata a quanti siano ricercatori davvero sinceri, che cercano in modo veramente genuino. Agisce e lavora così bene che i veri ricercatori ottengono la Realizzazione in modo molto, molto spontaneo. Tutti voi avete ottenuto questa Realizzazione spontanea. Non occorre che andiate sull’Himalaya. Non dovete fare niente del genere, tutte queste cose sono obsolete. Le avete già fatte. Dovete averle già fatte nelle vostre vite precedenti. Ora non dovete fare niente. La ottenete stando semplicemente seduti dove siete. In qualsiasi parte del mondo vi troviate, potete ottenerla, e si sta diffondendo molto in fretta.

Diffondere Sahaja Yoga è il dovere dei Sahaja Yogi. È necessario capire questo: che Mahalakshmi e Mahakali procedono mano nella mano. Quando Mahakali vi benedice ed è con voi e voi vi trovate nel suo regno, a quel punto entra in scena Mahalakshmi che vi dà definitivamente una mano per ottenere la Realizzazione ed per migliorare i vostri problemi, per aiutarvi. Intendo dire - potete chiamarlo il lato finanziario, o in qualsiasi modo - che lei risolve anche altri problemi. Il problema principale che lei risolve è che il vostro fortissimo desiderio di ottenere la Realizzazione del Sé venga esaudito. Pertanto non c’è alcuna competizione dentro di voi: tutti e tre queste Energie operano insieme e, qualsiasi cosa occorra, provvederanno. Ma è Mahakali che stabilisce a chi e in che modo dare aiuto ed è per questo che il suo potere è molto rispettato. In effetti, lei ha ucciso tanti e tanti di quei rakshasa! Ce ne sono  ancora, ne esistono ancora alcuni, ma sono sicura che saranno tutti annientati. Non ci sarà mai più nessuno di questi orribili esseri.

Ancora, però, dobbiamo stare molto attenti e cercare di scoprire cosa c’è di sbagliato in certa gente, cosa stanno facendo, cosa cercano di diffondere. Dovete maturare in modo da sapere ogni cosa di questi malfattori, scoprire cosa questa gente falsa sta combinando. Guardate, è davvero facile, perché siete illuminati. E con la vostra attenzione illuminata, potete scoprire, una volta per tutte, cosa c’è che non va in qualsiasi organizzazione, in ogni uomo malvagio che perpetra il male. La cosa migliore è meditare. Senza essere aggressivi in alcun modo, meditare e chiedere a Mahakali:“Distruggi, distruggi chi sta distruggendo il mondo, ti prego, distruggilo!". È il suo compito e le piace farlo, ma qualcuno deve dirglielo e chiederglielo.  È una ottima cosa, perché ce ne sono così tanti che finché non glielo fate notare, può non essere in grado di metterci la sua attenzione - è possibile. Perciò è sempre meglio chiederle di aiutarvi. Su basi individuali, su basi nazionali, su basi collettive o su basi globali. Ecco: lei esiste ovunque, è disponibile a livello globale: potete avere qualsiasi colore, appartenere a qualsiasi razza, a qualsiasi nazione, a qualsiasi cosa, ma lei è dentro di voi, sempre. E per onorarla e risvegliarla non dovete fare che il vostro dovere. Se lei è risvegliata sarete una persona umile, vedrete gli errori che avete commesso e ve ne sentirete rattristati. Non vi sentirete ‘colpevoli’, ma ci starete male: "Non farò mai più una cosa del genere. Ho commesso un errore enorme". Allora, poi , cercherete di correggervi.

Tutto questo riesce molto bene quando si è puri di cuore. Il vostro cuore deve essere puro. Se il cuore non è puro, se state facendo Sahaja Yoga per competere con altri o per qualche sorta di tornaconto materiale, fallirete. Dovete farlo in modo che sia un atto innocente: venerare vostra Madre come un bambino piccolo ama e venera la propria madre. È un rapporto molto semplice, in cui tutti abbiamo mancato: amare nostra madre, porci sotto la sua guida e protezione. È qualcosa di molto semplice che avete sperimentato nella vostra infanzia, e questa infanzia deve tornare in voi se venerate davvero la Madre.

Che Dio vi benedica!
