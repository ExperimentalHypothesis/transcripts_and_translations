(2/2022 SOTTOTITOLI, TRADUZIONE VERIFICATA)

SHRI MATAJI NIRMALA DEVI

Serata precedente il Mahashivaratri Puja

Castle Mountain Camp, Wisemans Ferry (Australia), 25 Febbraio 1995

[Shri Mataji parla al termine del programma musicale serale, dopo che i sahaja yogi hanno messo in scena uno spettacolo che rappresenta Shiva, le tre Shakti e il momento della creazione; il dono della conoscenza ad Eva; il successivo e progressivo allontanamento degli esseri umani dal dharma divino e la richiesta di aiuto delle Shakti a Dattatreya, il quale accoglie l’appello ed invia le Sue incarnazioni sulla terra nel tentativo di riportare in equilibrio una umanità smarrita e sviata. Alla fine, mentre Shiva sta per dare inizio alla distruzione, le Shakti propongono di inviare la Madre, l’unica in grado di risvegliare il Potere negli esseri umani rendendoli illuminati maestri di se stessi. Shiva acconsente e, ascoltando il soffio di Shri Mataji, i protagonisti si dispongono spontaneamente in meditazione e la rappresentazione si conclude con tutti i sahaja yogi che cantano “Swagat. Agat. Swagatam” (Benvenuta) a Shri Mataji.]

Mi congratulo con Brian Bell e con tutti gli... (Applausi). Ho detto che mi congratulo con Brian Bell (parole indistinte durante gli applausi) e con tutti gli attori e attrici. (Applausi)

In tutta franchezza non penso mai al mio passato (nella forma delle Shakti protagoniste dello spettacolo, ndt) (Shri Mataji ride, risate), per cui mi chiedevo quale fosse l’argomento di questa rappresentazione (risate).

Lo scopo principale di questa vita è illuminare quanta più gente possibile. Vi sono molto grata di avere espresso la vostra gioia, i vostri talenti per rappresentare la realtà.

La realtà non è ciò che si crede, ma è oltre.

Però il modo in cui la gente concepisce la realtà è un’illusione, qualcosa di illusorio. Questa è la maledizione del Kali Yuga.

Devo dire che avete rappresentato molto bene la gente, ma vi assicuro che non si lascia convincere così facilmente (risate, Shri Mataji ride). Ora è diverso. All’inizio era molto arduo, troppe discussioni e risposte e domande assurde di ogni genere.

Adesso ritengo che la vita sia cambiata, siamo molti, molti bravi sahaja yogi e sono certa che in Australia avrà un successo straordinario.

Mi ha sorpreso quanta gente sia dovuta rimanere all’esterno di quella grande sala: ciò evidenzia come il risveglio si stia diffondendo e la gente ora cerchi di comprendere che esiste qualcosa oltre.

È stato soltanto il vostro comportamento, sono state soltanto le vostre vibrazioni ad aver creato tutto ciò. Se avessi potuto fare tutto da sola non avrei avuto bisogno di nessuno, ma non posso, devo avere dei canali e devo operare attraverso di voi. E quando i canali sono così efficienti, lavorano per me.

Talvolta guardo indietro - perché proprio adesso avete mostrato il passato – a quando, al mio arrivo per la prima volta in Australia, pensavo che, essendo la terra di Ganesha, le cose avrebbero funzionato. E devo dire che ha funzionato egregiamente. Tante persone stanno mostrando i propri talenti. È incredibile come riescano a cantare canzoni indiane o eseguire queste danze indiane, è davvero incredibile.

E penso che anche questa rappresentazione di Shiva sia stata un’altra grande conquista per mostrare come tutte le religioni abbiano espresso lo stesso concetto.

Ma, come sapete, la gente ne ha alterato il significato per i propri scopi. Sono molto felice che tutti voi abbiate scoperto la realtà riguardo a voi stessi, alla vita e allo Spirito che è in voi.

Non mi sarei mai aspettata che tutto questo accadesse nel corso della mia vita. Vi ringrazio per questo.

Che Dio vi benedica tutti.