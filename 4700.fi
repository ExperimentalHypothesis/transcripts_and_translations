Ekadasha Rudra Puja. New York City (USA), 17 September 1983.

Intialaisessa kalenterissa tätä päivää kutsutaan nimellä 'Parivartani Ekaadashi'. Tänään on uuden kuun yhdestoista päivä, yhdestoista päivä on 'Ekaadashi'. Sahaja Yogassa tunnette myös 'Ekadesha Rudran', joka sijaitsee tässä ja joka lopulta tuhoaa kaiken sellaisen, jota ei enää tarvita. Tässä oleva Ekadesha on yhdestoista, mutta tänään on erityinen päivä, jolloin käytämme Ekadeshan voimaa 'parivartaniin', eli muuttumiseen. Ei tuhoamiseen, vaan muuttumiseen. On hienoa olla tänään täällä New Yorkissa, jossa käytämme tuhoavia voimia ihmisten muuttumisen hyväksi. Tänään on siis todella suuri päivä, jolloin muutamme ihmisiä Ekadeshan voimien ilmentymisen kautta. Niitä on yksitoista täällä otsassanne, ja tiedätte, miten ne toimivat. Kymmenen niistä syntyy Voidin tuhoavista voimista. Voidissakin on kymmenen tuhon voimaa, ja näiden voimien tuhoavat ominaisuudet sijaitsevat tässä. Jos ihminen on tuhoutumassa, jos hän on esimerkiksi sairastumassa syöpään, silloin saattaa tuntua tykytystä Voidin yläreunassa.

Tykytystä. Se ei tarkoita suoraan sitä, että jos tuntuu tykytystä, niin silloin on syöpä, mutta jos on syöpä, niin silloin tässä tuntuu tykytystä. Se tarkoittaa, että elämän voima yrittää työntää, mutta este alkaa kerääntyä molemmille puolille, ja keskellä on Viratan Vishuddhi-keskus, jossa Shri Krishnasta on tullut Virat, Suuri Esiaikainen Olento. Tämä on siis tuhon yhdestoista voima. Hänellä on voima nimeltä 'samhaara shakti', jonka avulla Hän tappaa ihmisiä, joten ennen tappamista ja tuhoamista meidän on Äitinne myötätunnosta yritettävä ensin muuttaa heitä. Jos heitä ei voi muuttaa, silloin ei voi mitään, silloin Ekadesha hoitaa asian. Näitä yhtätoista tuhon voimaa käyttää Kalaki, joka tulee ratsastaen valkoisella hevosella. Ennen sitä tämä päivä on todella suuri, sillä te käytätte näitä voimia muuttamiseen. Miten tuhoavia voimia voi käyttää muuttamiseen? Ensiksikin, kun ihmiset tietävät, että tuhon voimat tulevat esiin, he alkavat pelätä, he pelkäävät tuhoutuvansa, joten he hakeutuvat Jumalan luokse, se on yksi tapa.

Toiseksi, jos ihminen saa tietää jostain tuhoisasta sairaudesta, kuten syövästä, hän haluaa löytää siihen parannuskeinon. Ja ihmiset eivät ole löytäneet siihen parannuskeinoa. Silloin hän alkaa ajatella Jumalaa ja haluaa tulla lähemmäksi Häntä. Pelko tuo häntä lähemmäksi Jumalaa. Hän luottaa Jumalaan enemmän kuin järkiperäisyyteensä, egoonsa tai superegoonsa ja haluaa luottaa Jumalan voimaan parantaa hänet, tai pelastaa tuhoutumiselta. Sillä hän on nyt tuhon partaalla, ja kun hän on saanut syövän, hän tietää, että sitä ei voi estää, ja hän tulee tuhoutumaan. Tämä on yksi tapa, jolla ihminen alkaa muuttua, muuttaa asenteitaan ja arvojärjestystään. Olen tuntenut monia miehiä ja vaimoja, jotka ovat saaneet syövän, ja heidän puolisoistaan on tullut hyvin lempeitä, kilttejä ja rakastavia ihmisiä. He yrittävät antaa kaiken rakkauden, turvan ja kaiken hyvän puolisolleen, joka on kuolemassa Ekadeshan vuoksi. Ihmisessä alkaa tulla esiin eräänlainen muuttunut luonne, koska hän näkee, että ihmistä, jonka kanssa hän on viettänyt koko elämänsä, ei kohta enää ole, ja hän alkaa tuoda esiin kauniita tunteita tätä kohtaan ja antaa kaikkea kaunista, mitä sisällään on, ja tällä tavalla ihmisille kehittyy toisenlainen persoona, joka ei ole koskaan aikaisemmin tullut esiin.

Kaikenlainen karkeus ja aggressiivisuus jää pois ja tilalle virtaa lempeys. Ihmisessä oleva myötätunto on suuri asia, sen avulla hän muuttuu; moni ihminen, joka on menettänyt sukulaisensa, on muuttunut paljon lempeämmäksi ja ystävällisemmäksi, koska Ekadesha on herättänyt kunnioitusta. Myös toisenlainen pelko tulee ihmisten mieliin, että huomenna tämä voi tapahtua myös minulle, minun on siis tehtävä jotakin. Siinä tilanteessa Sahaja Yoga auttaa heitä paljon. He tulevat Sahaja Yogaan, koska hätätila on syntynyt heidän sisälleen, ja he kiirehtivät saamaan muutostaan Sahaja Yogaan. Mutta on toinen hienojakoisempi tapa, jolla tämä voima auttaa, eli se voi tuhota kaiken negatiivisen sisällämme. Sillä vasta sitten, kun negatiivisuus on tuhottu sisällämme, meistä tulee ihmisiä, jotka voivat päästä Jumalan Valtakuntaan. Meillä on egomme ja superegomme, ja ne voivat molemmat vaikuttaa täällä. Jos teillä on todella suuri ego, silloin tältä puolelta voi tulla esiin iso pullistuman kaltainen ego, oikein suuri. Tai jos teissä on superegoa, aivoista voi törröttää esiin toinen iso pullistuma tässä.

Molemmille puolille voi tulla sellaiset, jos sympaattinen hermosto on yliaktiivinen molemmilla puolilla. Jos ette ole kovin kollektiivinen, voi myös saada pullistuman tähän, ja koko tämä alue saattaa täyttyä egolla ja superegolla, ja Viratan keskus tässä saattaa paisua, ja tällaiselle henkilölle muodostuu joskus aivan kuin hirviön kasvot, tästä alueesta tulee liian paksu ja ulkoneva; olen nähnyt sellaisen hahmon, se taisi olla Frankenstein tai joku. Oliko se se? Frankenstein. Aivan, tämä Frankenstein-hahmo on tullut alitajunnasta, kaikki täällä on pullistunut, ulkoneva, ja kasvot ovat tällaiset. Tämä todellakin tapahtuu ihmiselle, kun hänestä tulee itse paholainen. Tällä tavalla siis Ekadesha toimii meissä tuhotessaan negatiivisuuden sisällämme. Intiassa hyvin monet paastoavat tänä päivänä hyvitykseksi, yhdentenätoista päivänä on tapana tehdä 'ekadeshi', kaikki hindut ja intialaiset tekevät 'ekadeshia', eli yhdentenätoista päivänä he eivät syö ollenkaan. Mutta Äitinne tulemisen jälkeen teidän ei tarvitse tehdä sitä enää. Minä olen Itse Ekadesha, joten miksi tekisitte sellaista nyt, kun olen tullut?

Sillä kutsuttiin Minua, kun en vielä ollut täällä, mutta nyt olen tullut takaisin, eikä teidän tarvitse enää tehdä Ekadeshi-katumusharjoitusta. Mutta teidän pitää olla varuillanne. Kuten kerroin, Ekadesha tulee Voidista. Ensiksikin se muodostuu silloin, kun hyväksytte jonkun guruksenne, sellaisen, joka on väärä guru, Jumalan ja Kristuksen vastainen, jolloin tämä puoli muuttuu paksummaksi, kun henkilö, jota palvotte guruna, tai kunnioitatte guruna, jota pidätte gurunanne, mutta joka ei ole todellinen guru, joten teille kehittyy superego, joka näkyy tällä puolella tässä kohdassa. Toinen puoli tulee esiin, jos ihminen sanoo: "Olen oma guruni, harjoitan omaa meditaatiotani, en ole kiinnostunut kenenkään neuvoista, olen ihan hyvä tällaisena kuin olen", sellaisella henkilöllä paisuu toinen puoli, eli tämä puoli paisuu sen takia ja tämä puoli paisuu superegosta, joka tulee vääristä guruista, vale-guruista. Joskus voi käydä niin, että kun joudutte tekemisiin tällaisen superego-käyttäytymisen kanssa, niin silloin saatatte ottaa vaikutteita siitä ja alkaa käyttää sitä egonne hyväksi - se on pahin mahdollinen asia teille. Silloin alatte itsekin käyttäytyä kuin paholaiset, ja kun käyttäydytte näin, teidän Ekadeshanne on täysin mennyttä, eikä siitä ole kovin helppoa päästä eroon, se on vaikeaa. Mutta jos sitä on vain toisella puolella, se on paljon helpompaa. Tänään on siis Ekadesha-päivä, joka saa aikaan muuttumisen. Kun olette muuttuneet, moni asia sisällänne tuhoutuu automaattisesti, kuten näette hyvin selvästi, että kaikki väärät samaistumisenne häviävät.

Väärät samaistumiset, kuten "olen amerikkalainen", "olen kristitty", "olen juutalainen", olen sitä tai tätä, kaikki tällaiset epätodet, väärät samaistumiset katoavat, ja teistä tulee pelkkä ihminen, ennen kaikkea olette ihminen, ja sitten superihminen ilman egoa, ilman egoa, joten egonne häviää, superegonne häviää, ehdollistumanne häviävät ja kaikki väärät ajatukset tiedosta häviävät. Se, mitä jää jäljelle ja nousee esiin, on todellisuus. Kun kukka muuttuu hedelmäksi, käytännössä kaikki putoaa pois kukasta kuten kukan verhiö putoaa, sitten teriöt ja sitten on vielä suojalehdet, nekin putoavat, ja jäljelle jää vain siemen. Jos katsotaan tarkasti, niin kaikki nämä kehittyvät siemenen ympärille, ja vain hedelmä jää, ja kaikki muu putoaa pois. Joistakin hedelmistä voidaan käyttää joitakin osia, joistakin taas ei mitään, hyvin pieni silmu tulee esiin hedelmänä ja kypsyy hedelmäksi, kun kukat lakastuvat. Meissäkin kaikki se, joka muuttuu Hengeksi, pysyy, ja loput putoavat pois, ja siitä on kysymys, kun sanomme, että Ekadesha saa aikaan muuttumisen. Meidän on ymmärrettävä, että monen asian on pudottava pois. Monet ihmiset sanovat: "Mitä vikaa siinä on? Poltan, mutta värähtelyni ovat silti kunnossa." Jotkut sanovat: "Mitä vikaa siinä on?

Juon, mutta värähtelyni ovat silti kunnossa." "Käyn tällaisella gurulla, ja tunnen silti värähtelyjä." "Vietän samanlaista siveetöntä elämää, ja värähtelyt tuntuvat kuitenkin." Saattaa kestää hyvin pitkään, että värähtelyt edelleen tuntuvat, mutta yhtäkkiä ne loppuvat, ja huomaatte ylittäneenne rajat, olette joutuneet täysin ulkopuolelle, mutta ette tunne joutuneenne ulos, mutta pikkuhiljaa huomaatte sinkoutuneenne pois radalta, joten näiden asioiden kanssa täytyy olla varovainen. Sisällämme on voima, joka on keskipakoinen, ja voima, joka on keskihakuinen, ja Ekadeshan voima, jolla lennämme ulos, on keskipakoinen. Sahaja Yoga ei nöyristele kenenkään edessä, se ei pyydä ketään eikä mielistele, jos haluatte olla mukana, teidän on oltava mukana täysillä, ja jos ette halua olla mukana, teidät heitetään ulos paljon nopeammin kuin haluaisitte. Tämä on Sahaja Yogan hankaluus, ja tässä on Sahaja Yogan porsaanreikä, josta Minun on kerrottava Äitinänne, että se on hyvin kärkäs heittämään teidät ulos. Kerronpa, että kun Christine - hän kertoi siitä äsken Minullekin - kihlautui Michaelin kanssa, puolet joogeista lähti, koska heillä oli sellainen käsitys, että pitää olla romanssi ennen avioliittoa, ja jos menee naimisiin ilman romanssia, silloin ei pitäisi mennä naimisiin ollenkaan. En tiedä, mihin käsitykseen sellainen perustuu, mutta jos on romanssi ennen avioliittoa, mitä hauskaa avioliitossa sitten on? Sehän on kuin lahjan antaminen, piilotatte sen, pidätte loppuun asti salassa ja annatte sitten lapselle yllätyksenä.

Samalla tavalla, jos romanssi on jo ollut, mitä varten häät? Miksi juhlitaan? Se on täysin epäloogista, sellaisissa tapauksissa ei ole romanssia. Itse asiassa olemme nähneet, että romanssin jälkeen avioliitto päättyy eroon. Se menee aina tällä tavalla, koska te tympäännytte ja huomaatte, että romanssi ennen avioliittoa olikin fantasiaa, joka nyt on jäänyt pois, eikä häiden jälkeen ole enää mitään, mistä iloita, joten kyllästytte ja kuukauden päästä haette avioeroa. Mutta liitot, jotka syntyvät ilman romanssia, kaikki jää odottamaan tiettyä päivää, juuri sitä päivää, jona alkaa oikea romanssi ja oikea tunne ykseydestä ja kaikesta. Intiassa hääyöllä on todella suuri merkitys. Ja siksi avioliittomme kestävät. Sanoisin itseäni 60-vuotiaaksi vanhaksi naiseksi ja mieheni on 63-vuotias, ja hän on edelleen hyvin romanttinen, sillä romanssi ei koskaan pääty, koska se alkaa suotuisana päivänä kollektiivin hyväksymänä, ja kaikki ovat kiinnostuneita tästä romanssista. Avioliitto on suuri asia, kaikki iloitsevat avioliitosta ja pitävät hauskaa.

[Joogini: Haluaisitteko hedelmiä, Äiti? Ei, ei kiitos.] Kun nyt, tällaista tapahtuu länsimaalaisille ihmisille, jotka ajattelevat, että romanssi on tärkeä asia, mutta en usko että länsimaalaisten avioliittojärjestelmästä voi oppia mitään, koska heidän avioliittojärjestelmänsä on rappeutumassa täysin. Heiltä ei sen suhteen voi oppia yhtään mitään, mutta voimme oppia monia muita asioita, esimerkiksi voimme oppia kameran käyttötaitoja. Mutta avioliittotaitoja on parasta opetella intialaisilta. Meillä on hyvin vakaa avioliittojärjestelmä. Ensiksikin heitä koulutetaan lapsuudesta saakka, miten avioliitto saadaan onnistumaan, ja sitä pidetään hyvin tärkeänä asiana. Ja ihmiset eivät mene naimisiin ilman horoskooppia eikä ilman suotuisaa päivää. Kaikki tehdään hyvin yksityiskohtaisesti, jolloin avioliitto ei voi kuivua kokoon. Lisäksi kaikki tapahtuu hyvin kollektiivisella tavalla.

Jos esimerkiksi aviomieheni tuottaisi Minulle harmia - otetaan tällainen esimerkki - niin silloin mieheni sisko ottaisi hänet puhutteluun. Jokainen voi puuttua asiaan, jos joku tuottaa ongelmia avioliittoon, jokainen perheen jäsen on sen henkilön kimpussa, joka yrittää rikkoa avioliiton, ja jokainen tietää myös, että jään ypöyksin, jos eroan, ei ole paikkaa yhteiskunnassa. Mutta kun tulimme ensi kertaa Englantiin, järkytyimme. Ihmisiä ei hävettänyt lainkaan, he sanoivat: Olen eronnut jo kolmesti, ja tämä on neljäs nainen, jonka kanssa asun." Voi Luoja, miten järkyttävää se oli. Meille avioero on pahempi kuin spitaali. Miksi olette eronneet? Mikä on ongelma? Kuinka voitte erota? Avioliitto on niin suotuisa asia, niin siunauksellinen, se on Jumalan siunaama, miten voitte erota?

Se on todella suuri pudotus, ja niin se vaikuttaa. Emme naimisissa olevina ole millään tavalla huonompia kuin te, koska saamme paljon enemmän lapsia kuin te, ja lapset haluavat syntyä vain Intiaan, eivät minnekään muualle. Se on ongelma meille. Väestöongelmamme syntyy siitä, että avioliitot ovat niin onnistuneita, ihmiset ovat niin rauhallisia, että lapset eivät halua syntyä New Yorkin painajaiseen. Luonnollisesti, koska he eivät tiedä, missä äiti on huomenna, ja missä on isä. Meitä syytetään korkeasta syntyvyydestä, mutta mitä tehdä, koska lapset eivät kuuntele, he eivät halua syntyä sellaisiin paikkoihin, joissa ei ole tarjolla vakautta. Erityisesti oivaltaneet lapset, jos he ovat korkealle kehittyneitä, he kyllä syntyvät, mutta heidän täytyy olla uskalikkoja tullakseen tänne, joten he saattavat yrittää. Tai sitten he ovat oikeita paholaisia ja käyttävät tilaisuutta hyväkseen. Mutta tavallisesti ihmiset, jotka haluavat rauhaa ja iloa elämäänsä ja rakkautta vanhemmiltaan, haluavat syntyä Intiassa. Ja siksi olette äskettäin saaneet tietää, että Intian väestö kasvaa niin nopeasti, että emme tiedä, mitä tehdä sen asian kanssa.

Tällainen avioliittojärjestelmä järkytti heitä, koska he eivät voineet ymmärtää, että pitää olla jokin romanssi ja kaikkea sellaista. Ihmisten täytyy ymmärtää paremmin Ekadeshaa, että emme antaisi sen muodostua sisällemme millään tavalla, koska nämä ovat itsetuhoisia asioita. Se alkaa epäilystä. Kun alatte epäillä Sahaja Yogaa, sen muodostuminen alkaa, ja epäily alkaa kerääntyä kaikkialle 'medhaan', täällä olevaan levyyn. Siihen voi muodostua paksu suuri levy. Kuten tänään eräs nainen sanoi: Koputetaan puuta. Puulla tarkoitetaan tätä puuta, ymmärrättekö, se tarkoittaa... tässähän ei pitäisi enää olla mitään puuta. Voidaan myös sanoa, "koputetaan kiveä". Jos sanoo jotain kerskaillakseen, voi sanoa: "Koputetaan puuta". En tarkoita sitä, vaan tarkoitan, että ihmiset ovat aika lailla tietoisia.

Tiedostamattaan he sanovat niin, mutta ovat aika tietoisia, että eivät sano sellaista, mikä ikään kuin antaisi viitteitä rehvastelusta tai kerskailusta tai jostakin isosta, joka saattaakin mennä vikaan. Silloin he sanovat, "koputetaan puuta", tämä on se puu, Ekadesha. Olemme aika hyvin tietoisia tästä sisällemme rakentuneesta voimasta, ja nyt meidän on oltava tietoisia, että tämä voima tulee muuttamaan ihmisiä. Tänään me rukoilemme, että tämä voima muuttaa Amerikkaa kyvyllään pelottaa ihmisiä, jotta he tulisivat Sahaja Yogaan. Kun asiat ovat saavuttaneet tällaisen egon tason, silloin ihmiset sanovat: "Mitä vikaa siinä on?" Kun aloin puhumaan Englannissa, he sanoivat ensin, tämä on viktoriaaninen, vanhanaikainen nainen, täysin turha. Sanoin, hyvä on, en puhu mitään, mutta saatte sellaisia sairauksia, että teidän on pakko tulla takaisin. Niihin aikoihin säädettiin laki, että homoseksuaalisuus pitää sallia, suvaitsevaisuus pitää sallia ja kaikki pitää sallia. Ja nyt on sitten AIDS. AIDS on jo teillä täällä, ja AIDS on saanut aikaan pelon Ekadeshaa kohtaan.

Tässä teille! Mitä vikaa tässä on? Mitä siihen sanotte? Tämä kunnioitus ja pelko ovat hyvin tärkeitä. On äärimmäisen tärkeää, että meillä on kunnioitus ja pelko, että Jumala on kaikkivaltias, ja emme ole mitään Hänen edessään. Tässä meidän muistettava, että olemme osa tätä Jumalaa ja meidän on herätettävä itsemme tietoisuuteen, että Hän on kokonaisuus, ja meistä on tullut osa kokonaisuutta. Sillä tavalla me selviydymme Ekadeshastamme. Tänään siunaan teitä kaikkia Ekadeshan voimalla, joka tulee muuttamaan teidät. Jumala siunatkoon teitä kaikessa työssänne, jota teette amerikkalaisten hyväksi. Teidän velvollisuutenne on pelastaa Amerikka.

Tiedätte, että tämä maa on Vishuddhi-chakra ja kaikki Sahaja Yogan vastuu lepää Vishuddhi-chakralla. Kuinka tärkeää siis onkaan, että muuttuminen tapahtuu. Jos muuttumista ei tapahdu, tulette huomaamaan, että se ei toimi, ette pysty puhumaan ihmisille, ette pysty kommunikoimaan heidän kanssaan. Teidän täytyy siis rukoilla, että muuttumisen prosessi alkaisi, se käynnistyisi, lähtisi vauhtiin ja leviäisi kuin kulovalkea. Sitä meidän pitää rukoilla tänään. Jumala siunatkoon teitä. Jumala siunatkoon teitä.