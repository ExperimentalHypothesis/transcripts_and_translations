29 iunie 1985
Guru Puja
Château de Chamarande, Chamarande (France)
Guru Puja

29.06.1985 – Chamarande, Franța

Am încredere că toți spuneți aceste mantre și le ascultați, și le spuneți din inimă. Numai cei care sunt uniți cu Dumnezeu îl pot venera pe Shri Ganesha. Iar Shri Ganesha o venerează pe Mama voastră. Înainte de toate trebuie să înțelegeți că este o combinație între o Mamă și un Guru. Asta pentru că gurul este un maestru foarte strict. El nu permite discipolilor niciun fel de libertăți. În timp ce o Mamă este foarte blândă. Însă voi nu aveți sentimente pentru Mama, nu-i așa?

Este doar o impresie faptul că ascultați și mintea voastră absoarbe, crezând că astfel ați devenit Sahaja Yoghini abandonați, așa cum musulmanii își închipuie că sunt abandonați lui Dumnezeu, așa cum creștinii se cred abandonați lui Dumnezeu. Sunt doar vorbe goale când spuneți că sunteți una sau alta? Sau știți că ceea ce spuneți este un fapt?

Nu ați văzut soarele în mâna Mea? Ce dovadă în plus mai doriți?

Oricine vă induce în eroare este păcătos, cu siguranță dar să cădeți în capcana unei astfel de persoane! Dacă i-ați fi spus unui copil că vine Mama, s-ar fi luptat spunând: „Mă duc”, ar fi plâns și s-ar fi văitat. Cum rămâne cu vibrațiile voastre? Nu vă folosiți vibrațiile? Ați venit tot drumul până aici pentru Guru Puja! Cine este gurul vostru? Pe cine veți venera? Oricine vine, de oriunde, devine imediat important? Cum așa? Nu s-a întâmplat niciodată până acum! Este prima dată când văd un lucru atât de oribil. Dacă în timpul vieții Mele faceți așa ceva, după moartea Mea se vor ridica atâția guru pentru a vă induce în eroare. Aveți de gând să acceptați toate aceste lucruri?

Toate zeitățile au refuzat ca Eu să fac asta. S-au opus cu vehemență dorinței Mele, refuzând să accepte să vă permită să faceți Puja - absolut, fără drept de tăgadă. Și asta pentru că Mă iubesc, Mă respectă, se comportă cu tot protocolul necesar.

Nu vor să devină ele însele guru și să se comporte într-o manieră atât de greșită. Ultima dată când am venit am fost chiar foarte dură cu francezii. Am spus de atâtea ori că Franța este Infernul universului. Iar voi a trebuit să cădeți într-o capcană de acest fel? Asta denotă un supraconștient exacerbat, o extremă a acestuia. Și foarte multă aroganță. Nu știu să fi avut vreodată o astfel de Guru Puja. Niciodată. Indienii au avut o singură Guru Puja și se roagă să mai aibă cel puțin încă una. Cu toate aceste Guru Puja, dacă ați dobândit doar atâta abandon, este mai bine să nu mai aveți Guru Puja deloc. Nu meritați. Nu puteți deveni guru, pot vedea asta clar. Fără abandon, cum veți deveni guru?

Toate binecuvântările Divinului au fost revărsate asupra voastră. Iar voi, ce ați dat în schimb? Un astfel de ego? Să faceți pe plac cuiva numai pentru că are un ego mai mare? Este un exemplu foarte rău. Ar trebui să spălați picioarele indienilor și să beți acea apă. Poate că după aceea v-ați putea da seama unde vă aflați. Poate că sunteți foarte dezvoltați și așa mai departe... Iar acei indieni care sunt genul vostru, ar trebui să facă și ei asta.

De ce nu ați verificat vibrațiile? Când orbul își recapătă vederea, el nu-și închide ochii ca să vadă, nu-i așa? Și ce s-a întâmplat cu liderii voștri de asemenea? Ei toți nu s-au putut opune acestei absurdități?

Doar venind la aeroport să Mă întâmpine, atât de mulți au avut de câștigat în viață. Voi ce faceți aici? Ar fi trebuit să protestați. Aș vrea să știu câți au vrut să vină la aeroport și au cerut asta. Ridicați mâinile! Cu sinceritate. Fiți sinceri. Ei sunt singurii care Mă iubesc. Dumnezeu să vă binecuvânteze!

Dacă mâine cineva vă va spune să Mă insultați, veți face asta?

Știți că dacă un rege al unui loc umil, sau un prim-ministru dintr-o insulă mică sosește de undeva - de exemplu când a venit prim-ministrul din insulele Laksharweep şi Maldive, prim-ministrul Angliei a trebuit să meargă să-l primească. Iar dacă Gurul vostru a venit, voi toți în calitate de guru ar trebui să veniți să îl întâmpinați sau ar trebui să rămâneți să ascultați ceva absurd aici? Mi-am dorit pur și simplu să plec înapoi, de la aeroport, din cauza vibrațiilor pe care le-am simțit. Cum de intrați într-o astfel de maya? Cum de sunteți imediat de acord cu așa ceva? Cu excepția câtorva.

„Calitatea voastră va fi cunoscută după cât de mult îmi sunteți abandonați Mie.” Christos a spus asta. Iar astăzi v-o spun și Eu. Pentru orice alte lucruri Sahaja Yoghinii vor protesta: „Asta nu a fost bine, aia nu a fost bine; s-a făcut asta.” Vor protesta unul împotriva altuia, vor protesta pentru orice lucru. „Ni s-au luat atâția bani și nu ar fi trebuit” - aud mereu astfel de lucruri: plângeri, plângeri și iar plângeri! Iar pentru o astfel de absurditate nimeni nu protestează - nimic! Sunteți cu toții orientați către ego și vă plac lucrurile absurde, egoiste, supra-conștiente. Asta este realitatea.

Ați venit cu toții pentru Guru Puja sau pentru ce ați venit? Nu pot înțelege. Vă spun toate acestea în calitate de Mamă și nu de Guru. Ca Guru voi face ceea ce trebuie să fac. Vă vorbesc în calitate de Mamă. Este acesta modul de a Mă respecta? V-am spus - aceasta este ultima Guru Puja pe care o veți avea, ultima Puja pe care o veți avea poate - posibil. Este revoltător!

Trebuie să vă respectați Gurul, să vă abandonați Gurului vostru! Se spune că Gurul este Paramachaitanya, însă în acest caz Paramachaitanya însăși este Gurul vostru. „Aagatah Paramachaitanyam Dhanyo Aham Tav Darshankara”. „Când Paramchaitanya însăși va veni pe acest pământ, voi fi atât de recunoscător să am darshanul unui suflet așa de mare”. Pe ce lume trăiți? Unde vă aflați? Luați totul de bun?

Știu că Mama are dreptul să vă pedepsească, foarte bine. Chiar și Krishna a putut fi pedepsit de Mama Lui. Dar nu Mă interesează să o fac.

Cu acei copii care nu Mă respectă și care Mă insultă nu am nimic în comun. Dacă nu Mă iubesc, nu am ce să fac. Doar cei care au protestat și au vrut să meargă la aeroport vor veni să îmi facă Puja. Fiți sinceri. Ar trebui să vă fie rușine. Ați insultat-o pe Mama voastră care v-a dat Realizarea, care a făcut atât de multe pentru voi. Am trudit cu atâta dăruire zi și noapte, neglijându-Mi propriii copii, propria familie, neglijându-Mi nepoții - pentru voi! Doar cei care au vrut să meargă la aeroport - au cerut asta dar nu au mers - vă rog veniți în față! Vă rog! Veniți!

El Mă întâlnește după atâția ani! Când ai venit?

Sahaja Yoghin: Acum două luni. 

Shri Mataji: Imaginați-vă! Au făcut atâta drum pentru a veni aici din diverse locuri, iar voi le spuneți frumos să asculte un lucru fără noimă? Ei nu au venit aici să asculte absurditățile cuiva! 

Veniți în față, pe partea aceasta!

Sahaja Yoghin: Pot să vin? 

Shri Mataji: Da, sigur. Celor care nu au putut să vină fiindcă au ajuns târziu, le-am spus că nu este program seara. Toți spaniolii, cât de drăguț s-au comportat! Cei care au fost aici și nu au venit sunt cei care au greșit. 

(marathi) Când ai venit Kharde? Kharde? Kharde? (engleză) Gupta este acolo. Gupta. Când ați venit?

 Sahaja Yoghin (Gupta): Ieri. 

Shri Mataji: (marathi) Kharde a venit? Ce s-a întâmplat Khandale? Nu le-ai spus să vină? Ce s-a întâmplat cu tine? Te rog nu te lua după acești oameni stupizi. Vin după atâta timp aici și nu ați simțit să veniți să Mă vedeți? 

Tu poți veni. Da.

Sahaja Yoghin:  Elvețienii erau pe punctul de a veni când... 

Shri Mataji: Da, puteți veni. Elvețienii pot veni. 

Cei care au fost aici și nu au venit ar trebui să înțeleagă că trăiesc în împărăția lui Dumnezeu. Iar când Zeița acelei împărății sosește, trebuie să fie acolo.

Îmi pare rău că trebuie să fac asta - e promisiunea pe care a trebuit să o fac tuturor zeităților. E necesar să știți că trebuie să evoluați mai mult, trebuie să munciți din greu, să meditați. Asta arată că nu aveți nicio disciplină.

Îi voi ierta și pe austrieci pentru că liderul lor a vrut să vină. Austriecii ar trebui să fie iertați pentru că liderul lor a vrut să meargă. Ei pot veni să îmi facă Puja de asemenea. Un singur om poate salva o situație și tot unul o poate distruge. Liderul poate fi un reper, până când vine vorba de Mama, dar când vine vorba de Mama, atunci trebuie să protestați împotriva liderului.

Veniți, veniți, luați loc aici! Toți ceilalți ar trebui să meargă în spate! Mergeți în spate!

Sahaja Yoghin: Toți ceilalți duceți-vă în spate. 

Shri Mataji: Vă rog să mergeți în spate! Toți ceilalți mergeți în spate și luați loc acolo! 

A trebuit să promit asta. A trebuit să promit asta zeităților. Ele nu vor accepta, nu vor accepta! Trebuie să știți că există zeități și ganas și că toate stau aici. Ele au venit înaintea Mea în Franța. Muncesc zi și noapte, știți asta foarte bine. Știți asta - nu e o poveste. Știți asta. Ele muncesc pentru voi, vă ajută în toate modurile, rezolvându-vă toate problemele, nu-i așa?

Nici Gavin să nu-Mi facă Puja, pentru că ar fi trebuit să se opună. Să meargă în spate deci. Și englezii care au venit mai devreme doar pentru a asista la tot... Să asiste la ce? La ceva lipsit de sens? Gavin spune că nu a știut că urma să fie o conferință, altfel ar fi obiectat. Dar cum rămâne cu venirea la aeroport? Englezii știu cât de mult am lucrat cu ei. Toți liderii care nu au protestat să meargă și ei în spate. Toți să meargă în spate. Cei care nu au protestat. Guido, tu ai protestat?

Guido : Da, Shri Mataji. 

Shri Mataji: Da, italienii pot veni în față. 

Guido (italiană): Italienii pot veni să facă Puja. 

Shri Mataji: Da. Guido a protestat; nu putea înțelege ce se întâmplă. „Unde este Mama noastră?” Veniți pe partea asta! Toți ceilalți să meargă în spate. Ce curaj e necesar pentru un asemenea lucru? 

Sahaja Yoghin: Cei din Spania pot să facă Puja? 

Shri Mataji: Desigur. 

Altfel lumea protestează pentru orice! Zilnic primesc scrisori de la oameni: „Asta nu e bine, asta nu merge în Australia, asta nu merge aici, asta nu dă rezultate.” Toți au dreptul să critice pe oricine!

Sahaja Yoghin (franceză): Spaniolii care au venit în dimineața asta pot veni în față. 

Shri Mataji: Francezii au fost stupizi în trecut și sunt stupizi chiar și acum. Asta sunt! Foarte plini de ei! Spaniolii au fost cândva foarte agresivi, dar Sahaja Yoghinii nu sunt așa. Trebuie să învățați să respectați. Nu ați fost educați în acest sens. „Foarte prost crescuți” - asta va spune Dumnezeu despre voi. Am făcut tot posibilul să vă spun cum să vă comportați. Nu aveți niciun protocol, niciun simț al protocolului. Parcă sunteți cerșetori. 

Astăzi trebuie să vă hotărâți și să cereți iertare tuturor zeităților, să promiteți că vă veți folosi vibrațiile tot timpul. Decideți asta! Și promiteți că nu veți mai repeta această greșeală, că este ultima dată, că nu veți mai face niciodată asta!

Sunt foarte surprinsă că englezii vin chiar și pe lapoviță, pe zăpadă, în orice condiții. Iar aici ce s-a întâmplat? De îndată ce au ajuns în Infern au devenit diabolici? Ce s-a întâmplat cu englezii? Nu au deloc personalitate? Îi urmează tot timpul pe francezi. Iar acum merg cu ei în șanț! Acesta este principiul respectat în ziua de azi? „Sahaja Yoghinii francezi au zis așa, francezii au spus asta”. Dacă mâine vă spun: „Ucideți-o pe Mama!”, o veți ucide, nu-i așa? Pentru că Sahaja Yoghinii francezi au spus-o! Nicio personalitate, nicio înțelegere, nimic! Stupid!

(marathi) Ce s-a întâmplat cu tine Avdhut? Tu de ce n-ai venit? 

Sahaja Yoghin: Eram gata să venim la aeroport.  Eram pe punctul de a pleca. 

Shri Mataji: Și atunci? 

Sahaja Yoghin: Ni s-a spus că este multă lume. 

Shri Mataji: Cine ți-a spus? Spune-mi numele persoanei. N-o spune doar așa. Spune-mi numele persoanei. Spune-Mi numele celui care ți-a spus. Trebuie să Mi-l spui. Fă cum îți spun. Este un ordin. Nu știi? 

Nu deveni stupid ca oamenii ăștia de aici. Ți-am spus să vii aici ca să te comporți ca ei sau ca să îi înveți?

Această Yashi a venit la Mine de când era copil. Chiar copii fiind, făceau tot drumul până la Mine. Știți unde este zona veche a orașului Delhi? Acolo lucra tatăl ei la universitate. Fie că veneam la ora 6, la ora 8, la ora 10 sau la 12 noaptea, tatăl ei cu toate cele 3 fiice era mereu acolo. Și erau atât de entuziaști că a venit Mama.

(hindi) Indienii ar trebui să înțeleagă ei înșiși din ce țară vin și să știe cum să-și arate respectul față de guru în fața tuturor. Ei știu cât respect și onoare trebuie să îi acorde gurului. Dacă cineva s-ar comporta în India față de guru cu așa o insolență știu cu toții ce ar păți. Prin comportamentul vostru lăsați o impresie tare „bună” despre noi. 

Acești oameni nu M-au văzut de foarte mult timp. (engleză)  Mulți nu M-au văzut de luni întregi. Dar asta n-ar fi trebuit să se întâmple fie că M-ați văzut sau nu. Pe cât sunt de supărată pe voi, pe atât de mulțumită sunt de alții, de cei care Mă iubesc. Și ca simbol al acestui fapt, vreau să-i ofer acest inel lui Guido. (Guido primește inelul.)

Ce Mă surprinde este că pentru un guru care v-ar linșa, pentru unul dintre cei care vă cer Rolls Royce-uri, oamenii s-au înfometat timp de un an, pentru a-i cumpăra un Rolls Royce. Și s-au dus să-l întâmpine în număr atât de mare, încât pasagerii nu puteau ajunge la aeroport. De un astfel de guru aveți nevoie, care să vă ducă în Infern! Voi nu vreți să mergeți în Rai! Nu vreți să fiți cetățeni ai împărăției lui Dumnezeu!

De acum indiferent ce mantră spuneți, vă rog ascultați ce spuneți! Să vă intre în cap ceea ce spuneți! Ascultați ceea ce spuneți cu buzele voastre! Puneți în inima voastră ceea ce spuneți! Nu fiți ipocriți! Nu au rost explicațiile de genul: „Am fost la un guru, am făcut una, alta” - nimic de acest gen. Dacă nici la acest stadiu, după atâta timp, nu v-ați dat seama că orice credință aveți ar trebui să fie parte integrantă din voi...

Vreau să spun că toți acești nefericiți cum sunt creștinii, hindușii, musulmanii și toți ceilalți, nu L-au văzut pe Dumnezeu, nu și-au primit Realizarea, nimic, dar ei luptă pentru credința lor. Pentru voi însă, care ați văzut realitatea, nu este o credință. Cu ce am greșit?

Oamenii se tem de poliție, se tem de una, de alta. Voi ați intrat în împărăția lui Dumnezeu! Ați văzut ce s-a întâmplat cu cei care au încercat să-Mi facă probleme. Nu vă temeți de asta? N-o luați în glumă: „De ce să fi mers la aeroport? Până la urmă nu contează”. Toate ganas au fost acolo cu Mine. Au văzut totul și sunt și acum aici. Vă țin cu grijă la distanță, pentru că voi nu le vedeți. Dar le veți vedea foarte curând. Nu sunt deloc ușor de controlat, trebuie să știți asta! Nu vă controlez nici pe voi, nici pe ele.

Așa că acum nu vreau să fiu aspră cu aceia care au vrut să vină să Mă vadă, care Mă iubesc atât de mult. Și vreau să vă iert pe toți, pe toți, pentru că asta a fost prima greșeală.

Nimeni n-ar trebui să-Mi fixeze programul fără să Mă întrebe. Nimeni n-ar trebui să-și ia asemenea libertăți. Începând de data viitoare n-am să mai fac așa ceva, vă spun foarte clar! Dacă îmi veți stabili programul, nu voi fi acolo. Fără să Mă întrebați nu aveți voie să îmi fixați programul. Fără să-Mi cereți permisiunea, permisiunea în scris!

Dacă veți mai încerca vreodată să vă jucați cu Mine în felul ăsta, vă voi pune la punct. Știți că am toate puterile pentru a vă corecta. Nu vă mai luați libertăți cu Mine! Vă spun asta, vă avertizez. Încercați să înțelegeți că vă aflați în fața cuiva care are toate puterile. Știți asta, știți foarte bine în interiorul vostru.

Nici măcar Mahomed nu a făcut asta. Mahomed a vorbit doar. El nu a dat niciodată Realizarea, El a avertizat. Niciunul dintre ei, niciunul dintre ei nu a dat Realizarea. Dar chiar și după ce ați văzut totul... Nu ați văzut fotografii miracol cu niciunul dintre Ei, nu-i așa? Ce dovadă în plus ați vrea pentru a ști cine sunt Eu? Comportați-vă cum se cuvine! Vă avertizez! Mahamaya - cealaltă față a Ei este cumplită. Aveți grijă!

Am venit pe pământ doar pentru cei care sunt copiii Mei, nu pentru cei care nu sunt! Nu am nimic de-a face cu ei. Am încercat să vă salvez așa cum trebuie salvat un fiu risipitor - asta este altceva, este cu totul altceva. Dar nu vă luați libertăți cu Mine! Trebuie să vă spun asta, să vă avertizez!

Nu vor să-i scot. O batistă? Nu am nevoie de niciuna. Căldura pur și simplu usucă totul.

Mă simt ca o Mamă care este insultată, abuzată, tratată rău de propriii Ei copii. Poți accepta insulte de la ceilalți, dar nu de la propriii tăi copii, asta nu poți. Este foarte dificil. Dacă nu înțelegeți niciun protocol fiindcă sunteți atât de naivi, nu ați știut niciodată nimic, nu știți cum să respectați, atunci mai bine învățați! Nu aveți shraddha (credință), fiindcă nu ați avut niciodată, nu știți cum să respectați pe nimeni. Vă respectați numai pe voi, poate nici măcar pe voi.

Astăzi este ziua în care sărbătorim un eveniment foarte important. Termenul de „guru” vine, așa cum v-am spus, de la cuvântul „gravitație” - gravitație. Iar gravitația - asta am simțit: că nu am gravitație pentru a vă atrage. Sau voi nu aveți nicio greutate astfel încât forța Mea de gravitație să vă atragă. Orice lucru care are greutate gravitează în mod automat. Nu gravitează către el însuși, ci gravitează... Există de asemenea forță de gravitație între părți ale materiei. Dar gravitația lor față de Mama Pământ este incomparabilă cu celelalte forțe. Dacă aruncați o piatră în aer, ea revine înapoi pe Mama Pământ. Este imposibil să luptați cu gravitația. Și acea gravitație este integrarea credinței voastre (shraddha), a dedicării și a abandonului vostru.

Fără acea gravitație nu vă puteți hrăni, nu puteți crește. Imaginați-vă că rădăcinile cresc contra gravitației. Și doar atunci când ele sunt hrănite, copacii se înalță. Dacă rădăcinile voastre nu sunt adânci, dacă sunt atât de firave, nu puteți merge în profunzime. Până nu mergeți adânc în acea gravitate, nu vă puteți înălța. Nu vă puteți hrăni. Ceea ce vă spun n-ar trebui să fie din nou în van. Vă rog, ascultați-Mă! Mă adresez vouă tuturor. Rețineți asta! Să nu credeți că Mă adresez altcuiva. Este pentru voi toți. Deci singura cale prin care puteți evolua în Sahaja Yoga este prin creșterea în profunzime a rădăcinilor voastre. Permiteți rădăcinilor voastre să crească. Până când nu cresc rădăcinile, copacul nu se poate înălța.

Am văzut mulți Sahaja Yoghini spunând vorbe mari despre Sahaja Yoga, scriind cărți sau alte lucruri. Deunăzi cineva scria o lungă broșură despre Sahaja Yoga, dar în interiorul acelei persoane nu exista nimic! Asta nu este caracteristic unui Sahaja Yoghin.

Un Sahaja Yoghin trebuie să graviteze în interior. Cum face asta? În anul 1982 v-am spus că sunt opt căi de a face acest lucru și că vi le voi prezenta mai târziu. Și eram pe cale să vi le spun, dar nu acum - cele opt căi prin care vă puteți înălța. Fiindcă nu sunteți încă ancorați în Sahaja Yoga, nu sunteți încă ancorați. M-am gândit că sunteți ancorați, dar nu sunteți. Trebuie să hrăniți - este exact invers, rădăcinile fiind în creier - devenind lipsit de gânduri, făcând celulele să nu gândească, lăsându-le să se odihnească, fiind în pace în interior. Nu este doar o pace aparentă sau niște oameni ce încearcă să arate altora că sunt plini de pace. Trebuie să încercați să o stabilizați aici, în creierul vostru. Ancorarea trebuie să aibă loc în conștiința voastră. Cum? Prin meditație.

Mi se spune că nu există disciplină. În Hounslow, Mi s-a spus, că nu este niciun fel de disciplină. Sunt surprinsă că Sahaja Yoghinii din Hounslow nu au disciplina de a se trezi dis-de-dimineață și de a medita. Ce faceți de fapt? Cum veți crește? Cum crește un copac? Nu crește în timpul zilei. Crește în zori, dimineața foarte devreme. Voi nu vedeți niciodată asta. Cum vor crește aceste rădăcini în capul, în creierul vostru, în acea jada (materie inertă)?

Trebuie să meditați, este singura cale prin care ele pot crește. Cei care nu meditează vor deveni superficiali. Nu vor dobândi nimic, ci vor crea probleme. Dacă sunt pe dreapta vor deveni supraconștienți, vor deveni bhoots. Dacă sunt pe stânga, vor merge în subconștient și vor fi dați afară. Ați văzut asta în Capela Sixtină, L-ați văzut pe Iisus aruncându-i în lături unul după altul. Atunci n-ar trebui să Mă învinuiți pe Mine. Nu este suficient doar să Mă ascultați vorbind. Trebuie să creșteți, creșterea trebuie să se concretizeze cu adevărat. Înțelegeți ce spun? Ați citit tot felul de lucruri fără sens înainte, tot felul de lucruri oribile - știu ce ați citit.

În țara asta oribilă ați citit tot felul de autori sadici, ca Sade. Sau Sade - oricum îl numiți. Și au fost mulți ca el, care au scris cărți oribile pentru voi, pe care le-ați citit. Dar cartea „Advent” nu ați citit-o. Sunt mulți Sahaja Yoghini care nu au citit încă „Advent”. Însă doar cititul nu vă va ajuta, trebuie să vă penetreze creierul. Și ce înseamnă asta? Ca totul să se manifeste în sistemul vostru nervos central. Nu înseamnă să se manifeste în gânduri, ci în sistemul vostru nervos central, în celulele sistemului vostru nervos central. Acea lumină trebuie să pătrundă în celule. Trebuie să creșteți, să creșteți și să creșteți.

Nu mai văd nicio cale pentru voi, decât să mergeți în Himalaya, și nu într-un ashram sau în alt loc, ci să vă stabiliți undeva unde să nu mâncați, să nu faceți nimic, iar acolo să vă nașteți din nou. E singura cale cred. Puteți să renașteți, nu este greu. Dacă într-adevăr căutați în inima voastră și dacă aveți înțelegerea, rațiunea, inteligența de a înțelege că ați dobândit ceva în viață, o puteți face. O puteți face cu toții.

Voi nu-i iertați pe ceilalți, vă iertați doar pe voi înșivă. Este cel mai rău lucru pe care-l puteți face. Încercați tot timpul să-i iertați pe ceilalți - e cea mai bună cale de a vă înălța. Dar nu, voi încercați să vă iertați pe voi înșivă tot timpul și nu să-i iertați pe ceilalți. Faceți exact opusul tot timpul.

Sunteți Sahaja Yoghini. Sunteți Yoghini - sfinți. Deci, trebuie să fiți guru. Eu însămi sunt un Guru. Și care este vehiculul unui guru? Ce animal ține pe lângă el un guru? Un câine. Știți care este natura unui câine? Cunoașteți calitățile unui câine? El își iubește stăpânul. Își va da viața pentru stăpânul lui. Nu va dormi până când nu-și va vedea stăpânul întors acasă. Întotdeauna!

Am avut un câine și de fiecare dată când plecam, de fiecare dată, venea și stătea lângă ușă așteptându-Mă. Și niște vegetarieni i-au dat ceva foarte greu de digerat pentru el, iar acest lucru i-a fost fatal. L-am dus la spital. Când am ajuns acolo M-am așezat în fața lui. El s-a târât, și-a așezat capul la Picioarele Mele și a murit în pace. Era un simplu câine, un animal. Când plecam de acasă, nu mânca nimic până când nu Mă întorceam. În orice țară mergeam, el nu mânca nimic în toate acele zile, nu mânca nimic până când Mă întorceam. Nu Mă deranja niciodată cu nimic, ci dormea afară așteptând să Mă trezesc. Așa se comportă un discipol.

Dacă nu deveniți buni discipoli, cum veți deveni guru? Ce rost are să vă vorbesc despre acest lucru? Voi înșivă nu aveți nicio disciplină, deci cum îi veți disciplina pe alții? Voi înșivă sunteți ispitiți de tot felul de lucruri, deci cum îi veți face pe alții să vă înțeleagă? Ce calități aveți pentru a deveni guru? Ce puteți dărui voi?

Toți sfinții și-au cheltuit propriii bani pentru ceilalți, peste tot în lume, oriunde. Cât ați cheltuit voi pentru a răspândi Sahaja Yoga? Din banii voștri. Cât din banii voștri ați cheltuit pentru a răspândi Sahaja Yoga? Ei obișnuiau să se priveze de mâncare ca să facă ceva pentru alții. Eu însămi am cheltuit mii pentru voi, știți foarte bine. Știți cu siguranță câte mii am cheltuit pentru voi. Chiar și banii pe care i-am primit la Puja, știți deja, i-am folosit în totalitate ca să vă cumpăr obiecte de argint. Nu ar trebui să îi cheltuiesc pentru voi, ci pentru Mine, dar cu toate astea o fac. Fiecare sfânt a trebuit să-și cheltuiască banii - Iisus a trebuit să cheltuiască bani pentru a răspândi creștinismul. Nu a răspândit de fapt creștinismul, ci propriul Său mesaj. Tukarama a trebuit să o facă, Gyaneshwara a trebuit să o facă. Au folosit tot ce au avut, pentru a răspândi Sahaja Yoga.

În timp ce în Sahaja Yoga observ că cel mai măreț lucru este că toți sunt atât de binecuvântați. Au case frumoase, ashramuri frumoase, tot ce le trebuie, totul atât de bine pus la punct. Sunt atât de binecuvântați. Dumnezeu are grijă de ei, toate problemele le sunt rezolvate. Vor căsătorii, așa că sunt aranjate căsătorii bune, totul este bine făcut. Totul este aranjat. Există doar binecuvântări, nu și îndatoriri. Câți bani ați cheltuit voi pentru Sahaja Yoga? Întrebați-vă asta înainte de toate. „Cât timp am acordat Sahaja Yogăi? La câți oameni am dat Realizarea? Cât de drept și virtuos am fost? Ce am făcut pentru a aduce un renume bun Sahaja Yogăi? Ce pot spune despre comportamentul meu? Cum am trăit?” Arnaud a cheltuit mulți bani, știu! El și soția lui. Știu despre fiecare. Trebuie să dăruiți timp, bani, totul! Slujba voastră! Trebuie să renunțați la tot! Oamenii au renunțat la slujbe! V-am povestit despre ce sacrificii au făcut unii oameni pentru țeluri obișnuite, cum ar fi lupta pentru libertate și alte astfel de lucruri.

Deci astăzi, așa cum v-am spus, trebuie să decideți că veți crește în interior prin propria voastră shraddha și prin abandon. Numai prin meditație puteți atinge acest țel. „Vom crește cu toții, Mamă, în acest aspect” - asta trebuie să-Mi promiteți când stau în fața voastră ca Guru. Bine?

Vom avea Guru Puja acum, nu Puja pentru Mama - nu simt să o avem. Să începem Guru Puja! Haideți! Aduceți apa - îmi veți spăla mâinile pentru Guru Puja.

Când vă vorbesc, zâmbiți, îmi răspundeți, chicotiți, râdeți! La program la fel. În biserică însă păstrați liniștea. Dacă acolo e un popă-bhoot, toți veți sta tăcuți. Niciun fel de educație! Maniere proaste, proastă creștere.

Mai bine Mi-o dați doar pe cea din porțelan, pentru că nu pot...

Este ca atunci când un câine devine turbat. Dar astfel de câini sunt uciși. Nu sunt ținuți în public.

 Sahaja Yoghin:  Să îi arăt? (Se referă la statuetele din porțelan ale unor câini.)

Shri Mataji: Da, da, vă rog. Așa niște câini drăguți! Priviți, unul mai drăguț ca altul! Ia uitați-vă, italienii au adus niște câini atât de drăguți! E gata. 

Guido: Aceștia sunt câinii aleși de însăși Shri Mataji. 

Shri Mataji: V-am ales și pe voi de asemenea. Și pe voi v-am ales. Dar uitați-vă la ei cât sunt de drăguți! Ne oferă atâta plăcere, atâta bucurie! Au venit la timp! Vor absorbi toată mânia zeităților, sunt sigură, stând aici frumos, ca niște zeități. 

Sahaja Yoghin:  Shri Mataji, primiți și un câine german? 

Shri Mataji: Al optulea? Pe acela puneți-l aici! Trebuie să latre la oameni! Pentru cei care nu se comportă bine. Întoarce-l cu fața către sală! Câine german. Sunt atât de drăguți, atât de frumoși. 

Nu vă iertați pe voi înșivă, iertați-i pe ceilalți! Doar atunci veți deveni guru. Viața voastră ar trebui să fie astfel încât toți cei care vin în contact cu voi să vă respecte, să vadă cât sunteți de disciplinați, să vadă că sunteți foarte disciplinați. Am văzut asta. Soțul Meu va veni mâine; vom avea program. Și am văzut un lucru în viața lui, un lucru pe care trebuie să vi-l spun, care a făcut din el un om atât de mare: este un om extrem de disciplinat, extrem de disciplinat. Cel care nu are disciplină este ca un câine turbat, un câine care a căpătat turbare. După ce vă primiți Realizarea trebuie să fiți oameni disciplinați. Autodisciplinați-vă! Asta este ceea ce am spus în anul 1982 și o repet din nou. Dar acum, cealaltă jumătate a spuselor Mele o voi repeta în India, și sper ca ei să v-o transmită și vouă.