S H R I   M A T A J I   N I R M A L A   D E V I

Navaratri Puja: "Sviluppate la saggezza attraverso meditazione, bhakti e shraddha"

Los Angeles (USA), 27 Ottobre 2002

 SOTTOTITOLI 10/2023 - TRADUZIONE VERIFICATA 10/2023

Oggi adoreremo la Dea.

All’inizio si deve a Lei la programmazione del lato sinistro ma, successivamente, a livello del Sahasrara, Lei è l’Adi Shakti.

E, sul lato sinistro, qualsiasi cosa Lei faccia è già scritta, come avrete notato, poiché Lei è la memoria, Lei è la saggezza e Lei vi protegge. Ciò viene mostrato quando Lei usa il Suo potere sui Gana.

Esistono i Gana che, come sappiamo, sono responsabili di ogni tipo di correzione in voi.

Sono i Gana che agiscono attraverso il lato sinistro. Come sappiamo molto bene, il cancro è provocato dai problemi del lato sinistro. E, sul lato sinistro, ci sono questi Gana che sono in totale unisono con i poteri della Devi.

Lei non deve dir loro niente, non deve guidarli, sono già creati così.

E questi Gana, direi, sono quelli che puntano un bersaglio, prendono di mira le malattie e vi curano. Abbiamo curato molti malati di cancro e molte persone di lato sinistro grazie ai Gana.

Ma i Gana non daranno ascolto a nessun altro. Ganapati è la loro guida, il loro potere di controllo.

Pertanto, se il vostro Ganapati è a posto, i problemi sono minori, ma se Ganapati non è a posto, allora possono insorgere problemi di ogni genere e tormentarvi. Questo è uno dei motivi per i quali sono molto attenta circa la necessità di correggere i nostri Ganesha.

L’altro giorno ho ricevuto una grande busta contenente lettere che dicevano: “Madre, è difficile controllare i Gana”. Ma è difficile controllare lo stesso Ganapati. “Allora che cosa dovremmo fare? Avremo dei traumi!”.

È semplice: a quel punto, quando subite un trauma e non riuscite a superare questo difetto del Ganapati, ciò che dovreste fare è meditare. La meditazione è l’unico modo in cui potete avere la meglio sui Gana.

La prima cosa è l’educazione dei bambini e poi l’atmosfera circostante.

Con questi due fattori fondamentali, si può riuscire bene con i Gana. Ma il problema è che gli esseri umani si perdono e non si preoccupano del proprio Ganapati.

Quindi, quando adorate la Dea, state adorando anche Shri Ganesha, che è il potere che Le sta dietro.

Ma il più grande potere che appartiene alla Madre è la Sua protezione nei vostri confronti, protezione da cose di ogni genere; vi sono tutte le protezioni relative al lato sinistro.

Come avrete appreso, nel Devi Mahatmyam sono descritte le protezioni che Lei vi concede. Il Suo potere di protezione è davvero straordinario; e questo potere di protezione vi dà la capacità di comprendere quanto Lei sia gentile, quanto sia protettiva, estremamente protettiva nei vostri confronti. Vi guiderà tutto il tempo affinché siate protetti sul lato sinistro e, mediante i Suoi Gana, Lei si prende cura di voi.

Ma anche sul lato destro, con chi è sul lato destro, la Dea impiega i propri poteri per mettervi a posto, per riportarvi alle condizioni normali, per rendervi umili e farvi comprendere che siete i figli della Madre e dovete comportarvi come bambini.

Se però andate agli estremi, allora sviluppate complicazioni di ogni tipo, anche di lato destro, così come sviluppate quelle di lato sinistro.

I problemi di lato destro sono molto comuni al giorno d’oggi, e ho visto che la gente non riesce a superarli.

In seguito si manifestano molte malattie come l’Alzheimer ed altre. Inizia tutto dal fegato.

Il fegato è il punto principale, quando cadiamo nella sua trappola. Se pensate troppo, se siete futuristici, se siete aggressivi, il fegato va fuori uso perché, per fare tutto questo, usate il potere del fegato. E quando il potere del vostro fegato è esaurito, quando avete esaurito il potere del fegato, potete sviluppare tante di quelle malattie, tanti di quei problemi che non riuscite a superarli; è molto difficile. Certamente, con Sahaja Yoga è stato curato il fegato di molte persone, di tantissime persone. È stato fatto un ottimo lavoro per quanto riguarda il fegato, ma si dovrebbe diventare umili e cercare di tenerlo a posto.

La protezione, dunque, è costruita nel vostro organismo anche dai Gana sul lato sinistro e dalle reazioni sul lato destro. Ma la cosa principale sono le benedizioni della Madre, il modo in cui Lei si occupa di voi, il modo in cui vi ama e si prende cura di voi. E questo non dovreste mai darlo per scontato.

Dovete meditare, dovete meditare, è molto importante. È fuori discussione! Senza meditazione non potete mantenervi a posto, è escluso. La meditazione è la cosa più importante da osservare perché è così che vi avvicinate alle Sue vibrazioni, vi avvicinate a Lei e, direi, alla Sua natura.

Anche gli animali sono molto sensibili alla Madre, sono molto sensibili alle vibrazioni. Gli animali lo sono, ma gli esseri umani hanno il loro modo di pensare, hanno la libertà, hanno la propria cosiddetta intelligenza e cadono nella sua trappola, seguendo cose che non dovrebbero.

Ciò che è estremamente necessario, in un paese come l’America, sono la devozione e la bhakti. Questi due aspetti mancano.

Gli indiani si dedicano a Sahaja Yoga e vanno in profondità poiché sanno cos’è la bhakti, la devozione. Tutto l’ego e cose del genere si dissolvono. Però di questa bhakti occorre gioire. Non so come suscitare la bhakti in voi, questo non so dirlo. Ma ho visto persone dotate di bhakti raggiungere grandi altezze, sebbene si tratti di un movimento di lato sinistro.

Con il movimento di lato sinistro hanno raggiunto grandi altezze. Non so come la bhakti[1] e la shraddha[2] li abbiano aiutati tanto.

In questo devo dire che gli indiani sono i migliori, perché essi hanno questo potere della bhakti e della shraddha. Non è follia, non è follia come si ha qui. Ho visto gente che si dedica a qualche specie di culto, o roba del genere, diventare matta. Bhakti non è follia, è amore; e amore che è comprensione, che comprende il significato di bhakti e shraddha.

Se non sviluppate questa bhakti e questa shraddha dentro di voi non potete ascendere, non potete elevarvi al di sopra dei vostri problemi, non potete trascendere la vostra personalità, perché la bhakti è qualcosa che non si può imporre a nessuno, non si può obbligare nessuno. Si può rendere qualcuno pazzo dicendogli che può praticare la bhakti, ma non può.

Dovete avere tutte le vostre facoltà assolutamente intatte: dovreste essere intelligenti, dovreste avere capacità di comprensione, tutto questo, e a quel punto la gioia della bhakti è dentro di voi. E quando questa gioia della bhakti inizia a fluire, la Dea stessa penetra nel vostro essere, direi.

Ho visto dei devoti, dei bhakta, molti grandi santi dell’India, assurgere a grandi altezze.

Sono andati molto in profondità e, se leggete di loro e li comprendete, vi stupite di come, senza alcun aiuto, senza alcuna guida, abbiano potuto raggiungere quella profondità nell’adorare la Devi.

L’adorazione non scaturisce soltanto da semplici letture o da qualche canto o cose del genere, ma è l’attenzione profonda del vostro cuore. Io ritengo che sia lo Spirito. Se lo Spirito è risvegliato in voi, sviluppate la bhakti e abbandonate ogni idea assurda, tutte le varie cose che si sono insinuate nella vostra testa, ma sviluppate proprio la bhakti.

Tutte le qualità della Devi descritte, che sono di lato sinistro, sono nel cervello: la memoria, ‘smruti rupena sansthita’ e altre qualità ancora, tutte quelle descritte, sono nel cervello.

Allora la bhakti raggiunge lo stadio in cui neutralizza ogni cosa. Ogni problema del cervello viene neutralizzato e si diventa saggi.

La più grande grazia della Devi è dunque concedervi la saggezza. Potete chiamarla consapevolezza, potete chiamarla in qualsiasi modo ma è una forma di saggezza grazie alla quale diventate personalità assolutamente divine. Dovete ottenere questa saggezza mediante la vostra bhakti.

Ma, vedete, vi sono persone di ogni genere: alcune sono molto portate alla shraddha, alla bhakti, alla devozione, ma si trovano nel posto sbagliato e non comprendono chi adorare e dove andare.

Sahaja Yoga è un avvenimento reale. Sahaja Yoga è Sakshat, una realtà, in cui sapete chi venerare e a chi arrendervi. In nessun caso si tratta di qualcosa di cieco. Una bhakti cieca può portarvi a qualsiasi livello di assurdità. È così che sono nati tanti culti, sono nate tante di queste iniziative, ma non si tratta di qualcosa che vede, che sa, che capisce. Dovreste comprendere mediante la vostra intelligenza, mediante tutte le vostre facoltà, di che tipo è la vostra bhakti.

Ora noi, grazie al risveglio della Kundalini, abbiamo raggiunto un altissimo livello, devo dire, nel comprendere la bhakti, il potere della bhakti.

Il più grande potere della bhakti è che vi protegge, vi protegge. Chi soffre di qualsiasi tipo di problema, di disturbo, lo supera.

Questo perché questa bhakti vi dà il giusto tipo di comprensione: la capacità di comprendere il vostro Sé, di comprendere ciò che vi circonda, di comprendere l’intero universo, di comprendere perché la gente si comporta in un certo modo, perché è in un certo modo.

Tutto questo può essere risolto mediante la vostra bhakti, che non dovrebbe essere cieca, non dovrebbe essere cieca ma dovrebbe essere una bhakti assennata, di grande saggezza. Penso che ciò sia possibile soltanto tramite Sahaja Yoga. Diversamente, qualsiasi tipo di bhakti la gente professi in modo folle, non può essere bhakti.

Voi non diventate folli, diventate saggi, saggi come tanti che sono esistiti nel passato. E il modo in cui hanno parlato di ogni cosa è sorprendente: è notevole il modo in cui hanno parlato della consapevolezza umana, della vostra ascesa. Qualche volta sento che hanno realmente preparato il terreno per me, un’area adeguata a me, per parlare alla gente. Specialmente in India, non so perché siamo per tradizione persone tanto devote. Dovrebbe accadere lo stesso ovunque.

Anche in India, ovviamente, ci sono dei fanatici, ci sono culti, ci sono cose di ogni genere, è indubbio; ma in realtà lì abbiamo dei santi che ci hanno guidati egregiamente.

Nonostante ciò, in India, scoprite che la gente si sta perdendo, si sta dedicando a cose e a culti di tipo sbagliato.

È vero, non vi è dubbio, ma si tratta, direi, soltanto di uno strano tipo di follia, priva di saggezza.

La differenza tra un folle e un santo è che il folle manca di saggezza. E anche coloro che hanno, per così dire, saggezza, o che sostengono di essere molto saggi, sono tristemente in errore. Infatti, il loro comportamento, il modo in cui commettono errori, il modo in cui agisce tutta la loro attenzione a volte è sorprendente, ma accade perché non hanno saggezza.

Innanzitutto, per mettervi alla prova dovete chiedervi: “Sono saggio? Sono saggio? Sto facendo cose sagge oppure no?”.

Mi arrivano tante lamentele anche sui sahaja yogi. Mi sorprende: perché, perché si comportano così? Direi che non hanno ancora raggiunto lo stato di bhakti.

Bhakti e shraddha: devo dire che questi due aspetti sono assenti nella vita occidentale. Dovremmo tornare sui nostri passi, dovremmo svilupparci, dovremmo crescere.

Ma adesso questo manca anche nella vita orientale. Ormai per loro l’ideale è la vita occidentale. Quando adottate lo stile di vita occidentale questo aspetto scompare, perché ogni cosa viene valutata in base a ciò che può dare vantaggio, che può essere utile nella vita.

Secondo loro, bhakti e shraddha non servono a niente, non sono d’aiuto. La maggior parte della gente, al giorno d’oggi, pensa in questi termini. Siete in pochissimi ad aver compreso cosa sia la bhakti e cosa sia la shraddha.

Direi, dunque, che la Dea vi dà la bhakti e la shraddha. In che modo? Ve le concede mediante la meditazione, per cui vedete tanti miracoli accadere nella vostra vita e vi stupite: “Com’è accaduto? Non ci saremmo mai aspettati che accadesse. Com’è accaduto, come ha funzionato?”.

Lei vi corregge anche. Sempre, se siete consapevoli, Lei vi corregge e vi dice: “Non agire in questo modo, stai andando sull’ego”. Oppure vi dirà: “Stai andando sul lato sinistro”. È Lei che corregge, in ogni momento. Contraiamo malattie e ci facciamo intrappolare da cose di ogni tipo, perché non abbiamo bhakti. Nella bhakti dovete dipendere dalla saggezza della Madre, dalla saggezza della Shakti, affinché si prenda cura di voi, trovi per voi il modo e vi aiuti.

Se vi mettete a voler contare su voi stessi e a pensare: “Sono a posto, posso fare questo, posso fare quello”, scoprirete inevitabilmente che siete in errore, che avevate un’idea assolutamente sbagliata di voi stessi e del Divino.

Quindi, il punto più importante è arrendersi. La parola Islam significa resa.

Maometto però ha detto che ciò che dovreste avere prima di arrendervi è la realizzazione. Avete visto tuttavia che, anche dopo la realizzazione, la gente impiega tempo per stabilizzarsi. Ma, una volta stabilizzati, vi rendete conto di essere sotto la protezione della Dea e vedete ogni giorno il modo in cui agisce e vi aiuta.

Molte persone che sono, per così dire, in Sahaja Yoga, hanno grande rispetto per me, ma non sono pienamente in questo stato. Di conseguenza soffrono, hanno problemi e mi chiedono: “Madre, com’è che ho questo problema?”. Io non glielo dico, perché non si può dire niente agli esseri umani, sapete, sono molto aggressivi. Ma la causa è che non sono un tutt’uno con il Divino. Se siete una cosa sola con il Divino, non avrete altro che compassione e amore, nient’altro. E farete ogni cosa in modo così armonioso, così dolce. La gente potrebbe non capire, infatti hanno crocifisso Cristo, hanno fatto cose di ogni genere, ne convengo.

Ora però dovreste chiedere la protezione della Dea. È questa, infatti, la Sua più grande caratteristica: Lei vi protegge da tutti i problemi, da ogni preoccupazione, da ogni tipo di assurdità che possa capitarvi. E vi sono molte cose che accadono.

Mi era stato riferito che uno dei leader dei sahaja yogi era stato ucciso. Io dissi: “Non è possibile”. Infatti era a Roma, non era stato ucciso.

Non è possibile che un uomo giovane venga ucciso in questo modo.

Naturalmente se si è vecchi si deve morire, ma che lui fosse stato ucciso non era giusto.

Questa è dunque la protezione che ottenete: non solo di tipo fisico, mentale, emozionale, ma anche la protezione spirituale. La protezione spirituale, grazie alla quale non fate cose sbagliate. Non uccidete nessuno, non tormentate nessuno, non siete sgarbati con nessuno. È questa la condizione a cui tutti potete accedere, perché siete sahaja yogi. Potete raggiungerla; ne avete il potere perché avete una profonda shraddha e una grande capacità di comprendere che avete raggiunto un certo livello di protezione, di crescita, di saggezza.

Dunque, per prima cosa, esaminate la vostra saggezza. Dovete esaminare la vostra saggezza: “È saggio fare questo? È giusto? Perché lo sto facendo?”. Innanzitutto esaminate la vostra saggezza. Scoprirete allora che molte delle cose che fate sono sbagliate e non avrebbero dovuto essere fatte. Ma, per prima cosa, la vostra saggezza deve svilupparsi e dovete far sì che la vostra saggezza agisca e vi aiuti.

Ho assistito alla rappresentazione di ieri (durante il programma serale). Avrete notato che quella ragazza è molto sensibile e ha potuto capire, grazie alla sua saggezza, ciò che era giusto.

Se non riuscite a distinguere ciò che è giusto da ciò che è sbagliato, significa che manca la saggezza. Se non siete in grado di capire cosa dovreste fare, la saggezza è carente.

Ma se avete la saggezza vi renderete conto immediatamente di ciò che è sbagliato, inoltre sarete al riparo da ogni tipo di problema.

È un dato di fatto, io l’ho visto con tante persone così che sono state salvate non solo dalla morte, ma da catastrofi di ogni tipo. E sono rimasta stupita di come questi sahaja yogi siano aiutati dal Divino.

Il Divino è un potere che esiste ovunque. Ma aiuterà soltanto chi è un sahaja yogi, chi è divino, non chi non lo è, non aiuterà mai queste persone. Al contrario, potrebbe punirle in modo del tutto inaspettato.

Quindi occorre essere cauti nell’esaminare se stessi, è quella che io chiamo introspezione. Siete stati saggi nell’affrontare determinati problemi? Qual è stato il vostro stile? È orientato al denaro o a dominare? Sotto l’influenza di quale potere avete agito?

Dovete fare introspezione per capirlo. E vi stupirete, vi stupirete molto che anche in nome di Dio possiate fare cose sbagliate.

Sono state commesse molte cose sbagliate nel nome di Dio, ed è per questo che oggi abbiamo tutta questa confusione derivante dalle cosiddette religioni. Non c’era niente di sbagliato nella religione in sé, e nemmeno nelle personalità religiose che ne hanno parlato, niente di sbagliato. Ma è sbagliato il modo in cui la gente ha recepito e usato tutto ciò: questo perché mancava di saggezza.

E la saggezza è qualcosa che in effetti non è soltanto la semplice idea che: “Io sono molto saggio” e via dicendo, bensì afferma, agisce e dimostra ciò che è giusto e ciò che è sbagliato. La saggezza è il segno di una persona che è realmente un’anima realizzata di altissimo livello. Se non avete saggezza, qualunque cosa possiate fare, potreste anche sentirvene soddisfatti, ma l’aspetto che riguarda la saggezza è molto, molto importante.

È l’elemento di maggior controllo in noi e, come sapete, Ganesha è colui che conferisce la saggezza. È per questo motivo che Ganesha deve essere venerato.

Con una giusta educazione si stabilizza Shri Ganesha, che non è altro che Colui che ci dona la saggezza. E questa saggezza è innata. Non dovete giudicarla, è innata in noi, cresciuta proprio come ogni altra nostra qualità.

Con alcuni richiede tempo, indubbiamente richiede tempo. Ma, una volta subentrata, si diventa quieti, semplici e assolutamente sinceri. Si sa tutto. Ed è questo che si dovrebbe sviluppare: “Quanto sono saggio?”.

Vedete, la gente nel mondo protesta per questo, per quello, combatte per qualcos’altro, fa cose di ogni tipo.

Ma se avete saggezza non dovete fare niente del genere. Ciò che accade è che la gente comprende in modo automatico che questa persona è saggia. Ovunque, sin dall’antichità, si sono lodati gli uomini saggi.

Una persona così non si preoccupa del lato finanziario, dell’aspetto emozionale, niente. Ciò di cui si preoccupa è: “Sono stato saggio?”. Questo è il primo segno delle benedizioni di Dio. Chi ha le benedizioni del Divino è una persona saggia. È molto saggio e la sua saggezza è dimostrata dal suo silenzio.

E l’intero potere, il potere divino, usa questa persona come un mezzo e agisce in modo incredibile. La persona stessa è sorpresa del modo in cui viene aiutata. Può averla una donna, può averla un uomo, chiunque può avere questa saggezza, questa profondità, questo temperamento che è così bello e conferisce potere.

Una persona del genere non maledice nessuno, non si preoccupa di maledire nessuno, ma agisce. Non si adira con nessuno, ma agisce. Non perde le staffe, no, ma una “qualche” collera agisce e colpisce in modo del tutto inaspettato. È insito in noi, nel nostro potere di esseri umani, essere saggi.

Ho visto che gli animali hanno grande sensibilità alle vibrazioni, sono estremamente sensibili. Come mai? Perché la loro saggezza è intatta.

Agisce in loro, anche se non ne sono consapevoli. La differenza è che gli esseri umani sono consapevoli della propria saggezza; questa è la sola differenza. Gli animali hanno saggezza, ma in modo automatico, dovremmo dire naturale. A noi invece è stata inculcata, oppure abbiamo sviluppato questa saggezza dentro di noi. E in che modo?

Mediante la nostra meditazione, mediante la nostra comprensione della bhakti e della shraddha. Quindi è importantissimo comprendere il valore della bhakti dentro di noi.

Non potete toccarla in modo superficiale; chi è superficiale non l’avrà mai. La saggezza proviene unicamente dalla comprensione di ciò che è la saggezza.

Potreste trovare qualcuno estremamente saggio, può essere un vostro servitore, magari il vostro autista, può essere chiunque. E vi sorprenderete di quanto questa persona possa essere saggia: forse perché l’ha acquisita dalla sua vita precedente, oppure è andata in profondità e l’ha trovata. Non è patrimonio di una sola persona, non è la proprietà di un singolo, ma può appartenere a molti.

Il sahaja yogi è colui che deve avere questa saggezza: “Perché sto facendo questo? Che necessità c’è di farlo?”. Non ha bisogno di porre domande, semplicemente non si comporta male. Semplicemente non fa cose sbagliate. Si mantiene sempre sulla retta via. Questo è il segno di un sahaja yogi, io credo, e questa è la benedizione della Dea. Se il potere della Dea agisce in voi, avrete la saggezza per farlo funzionare.

Ora avete visto molti individui venire in America a fare cose di ogni genere: sono scomparsi tutti. Per loro non c’è alcun supporto, dove sono finiti? Sono spariti perché sono orientati al denaro o al potere, non so a cosa siano orientati, e lo hanno perso.

Ma una persona salda nella propria saggezza è un saggio, un santo, come viene chiamato.

Ogni sahaja yogi potrebbe essere un santo, potrebbe essere un saggio, ogni sahaja yogi potrebbe esserlo. Ma se perdete la saggezza non servite a nulla.

Quindi devo dirvi una cosa: sarà la vostra saggezza a salvarvi, la vostra saggezza vi aiuterà a livello inconscio.

C’è stato un signore, un sahaja yogi, che una volta stava andando in auto da qualche parte quando, ad un tratto, decise di prendere un’altra strada, all’improvviso. E cosa avvenne? Che su quella strada (che aveva lasciato) si verificò un gravissimo incidente e lui sarebbe stato coinvolto in quell’incidente.

Ci sono innumerevoli avvenimenti simili a questo che mi sono stati riferiti: “Madre, in che modo siamo stati salvati! Eravamo in punto di morte e invece siamo vivi!”.

È perché il Divino ha bisogno di voi. Il Divino non vuole che moriate o che siate eliminati, Egli ha molto bisogno di voi. Deve compiere il Suo lavoro e voi siete i Suoi strumenti. Se avete saggezza, siete il migliore strumento attraverso il quale il Divino agisce.

I poteri della Devi esistevano prima di tutto soltanto nel Suo corpo e Lei uccise moltissimi rakshasa e gente malvagia. Lo fece, li uccise veramente. Ma ora non occorre perché voi tutti siete qui e siete gli strumenti. E funzionerà tutto in modo tale che tutti coloro che stanno cercando di distruggere il bene, che stanno tentando di distruggere le persone sagge, saranno uccisi, eliminati, distrutti.

Questo non deve essere fatto mediante qualche strumento esterno o altro. È la vostra saggezza il più grande strumento che realizzerà tutto ciò.

Sapete, quando sono venuta in America per la prima volta, ho visto cose orribili: la gente correva dietro a certi orrendi guru ed io non venni più, tornai dopo nove anni.

Pensai: “Questi sono pazzi! Come fanno a seguire individui così orribili, e perché ci credono? Non hanno la saggezza per capire cos’è la verità”.

E adesso, oggi, funziona, potete vedere quante persone ci sono.

Questo per quanto riguarda la saggezza. E se questa saggezza subentrerà negli americani, essi verranno in Sahaja Yoga. Non solo verranno, ma cresceranno in esso.

Ma la saggezza sarà chiedersi: “Che cosa abbiamo intenzione di fare? Che cosa vogliamo ottenere? Qual è il nostro scopo?”.

Tutte queste cose devono essere portate alla gente, ma questo normalmente non si fa. Noi dobbiamo parlare con loro e dire: “Ciò che è dentro di voi è lo Spirito. Dovreste diventare lo Spirito, lo hanno detto tutti: quindi perché non farlo? Perché non diventare lo Spirito?”. Allora anche loro penseranno: “Sì, è vero, è stato detto che si dovrebbe diventare lo Spirito”.

Andranno in chiesa, andranno nei templi, andranno di qua e di là, senza capire perché lo stiano facendo. Hanno bisogno di una qualche protezione, è per questo che ci vanno; ma questa protezione vi arriva dal vostro stato spirituale, dal punto in cui vi trovate per quanto riguarda lo Spirito.

Ho visto che chi ha gioito dello Spirito non devia dal giusto sentiero. Ma quelli che non ne hanno gioito, possono anche definirsi sahaja yogi, qualsiasi cosa, ma possono sbagliarsi di grosso. Pertanto, esaminate innanzitutto voi stessi. Se siete veri sahaja yogi, se davvero volete essere uno strumento di questo potere, allora ciò che dovete fare è colmarvi di bhakti e di shraddha. E questa bhakti e questa shraddha danno molta gioia, io lo so. Non vi fanno mai sentire stanchi, non vi creano mai problemi, niente. Al contrario, danno nutrimento e sono bellissime.

Ma dovrebbero essere praticate nel posto giusto, con il fine giusto ed una corretta comprensione. Per tutto questo, ciò di cui avete bisogno è ancora la saggezza.

E dovreste cercare di scoprire se siete abbastanza saggi. Siete saggi o no?

È molto difficile per ogni essere umano scoprire se ha ragione o torto. Ma vedete gli effetti di questa saggezza dappertutto.

La bhakti e la shraddha per la Dea vi danno sicuramente la saggezza. Abbiamo avuto in India alcune persone che praticavano moltissima bhakti, per così dire, e dimostravano moltissima shraddha; ma non lo erano, non lo erano. Si limitavano a parlarne o a fare tutte le cose al riguardo, ma non lo erano.

La saggezza è una qualità davvero innata, davvero innata, non è qualcosa di superficiale. Non potete dire semplicemente che una certa persona è saggia oppure no.

Ma si vede, proprio come un potere; è un potere di comprensione ed è sostenuto dal potere della Dea.

Lei, dunque, è Colei che dona saggezza. Questa è la più grande qualità della Dea: Ella è Colei che dà la saggezza. E la saggezza viene come parte del processo evolutivo. Ora, Lei ha guidato tutta l’evoluzione finora e, per progredire, vi farà diventare persone molto sagge.

Persino un normale saggio di un paesino, in un luogo sperduto, viene rispettato, se è un vero saggio.

Ma se è uno stupido che cosa potete fare?

Può ingannarvi, può fare trucchi di ogni tipo e cose del genere. Allora farà qualcosa di buono per voi? No, niente. Quindi, la prima cosa è che, chiunque si ritenga essere il vostro guru o la vostra guida, deve avere bhakti, bhakti per la Dea. È molto importante da capire.

Le situazioni moderne sono arrivate ad un limite tale che la gente non ha alcun rispetto per la Dea, no, neppure parla della Dea. Parla soltanto di qualcosa che non può essere spiegato né compreso.

Se parlano di Cristo non parleranno di Lui, del fatto che sulla croce ha detto: “Guardate alla Madre”. Qual è stata la necessità di dirlo? Perché Egli non voleva che sua Madre si trovasse nei guai. Ma disse: “Guardate alla Madre”, ossia: “Fate attenzione (a riconoscere) la Madre che sta per venire”.

Tutti lo hanno segnalato e lo hanno detto. Eppure noi siamo ancora presi dal nostro ego e dalle nostre opinioni personali e corriamo dietro a cose che non sono reali.

Innanzitutto dovete seguire soltanto cose reali, non irreali. Anche per questo, di nuovo, vi occorre saggezza. Penso che per questo vi occorra una saggezza molto maggiore, e cioè qualcosa che derivi dalla combinazione fra la saggezza che avevate da prima e le benedizioni della Madre.

Quindi devo dirvi una sola cosa: prima di iniziare a diffondere Sahaja Yoga, per favore giudicate voi stessi. Valutate se siete saggi. Inoltre giudicate per conto vostro se avete le benedizioni della Madre.

Soltanto le persone sagge riconoscono se hanno le benedizioni della Madre oppure no. Abbiamo molti modi per capirlo.

La cosa principale è la meditazione, sentire le vostre vibrazioni davanti alla fotografia e affrontare voi stessi in modo chiaro.

Se siete anime realizzate, siete davvero brave anime realizzate oppure no? Siete profondi oppure no? Le vostre vibrazioni funzionano oppure no? Se riuscite a vedere questo, allora vi renderete conto che la più grande di tutte le ambizioni, la più grande, è quella di diventare personalità devote e sagge.

Questo è ciò che vi darà la gioia, gioia per ogni cosa. Diversamente si tratta soltanto di un essere umano che vaga qua e là come gli altri.

Ora è arrivato il tempo che questo funzioni. È un tempo speciale, direi, benché per me sia indubbiamente una grandissima lotta. Ma non ha importanza, lo so, perché sono approdata in un’area in cui le cose non sono molto semplici; non importa.

Nel complesso, però, ciò che sento è che voi potete sostenermi moltissimo, potete supportare tantissimo la mia opera, se avete questa saggezza. E la saggezza è giudicare voi stessi: quante persone amate? In che modo le amate? Come parlate loro, che cosa volete da loro? Dovrebbe subentrare tutto questo. Giudicate voi stessi. Introspezione. Attraverso l’introspezione potete vederlo.

Quindi, per i sahaja yogi è importante l’introspezione. La seconda cosa è la meditazione. E la terza è prendere le vibrazioni. È molto importante. Quel che trovo, invece, è che alcuni dicono: “Madre, non facciamo questo, non facciamo quello...”. “Ma perché? Perché non lo fate?”. “Noi facciamo Sahaja Yoga!”. Ma che parte di Sahaja Yoga? Se non fate queste cose fondamentali, come potete essere sahaja yogi?

E allora nascono una quantità di complicazioni da loro e in più soffrono. Io penso che si debba, di nuovo, avere la saggezza di comprendere il significato di Sahaja Yoga. Talvolta nessuno lo comprende e continua a formare gruppi di persone che non capiscono assolutamente cosa sia Sahaja Yoga.

È una personalità molto, molto profonda. Sahaja Yoga non è tanto per dire: “Io sono un sahaja yogi”, ma è una personalità molto profonda. E questa profonda personalità deve essere percepita dagli altri come saggia, molto saggia. Non è importante quanto parlate, alzate la voce o fate discorsi, ma sono importanti la pace, la tranquillità, la capacità di amare che sono in voi. Ed è così che gli altri possono giudicare se siete davvero benedetti da vostra Madre oppure no.

Questa è dunque una delle cose essenziali, e sono venuta in America proprio per proteggerla dai problemi. Questo perché improvvisamente sono aumentati i problemi, ed era inevitabile poiché qui erano tanto ciechi da non rendersi conto di dove sbagliavano. E questa cecità li ha portati a questo punto in cui cominciano a vedere che a portarli alla rovina è stato specialmente il loro ego, l’orientamento al denaro.

Tutto ciò ha dimostrato quanto siano stati stupidi a credere che, essendo un popolo molto ricco, potessero fare tutto quel che volevano con il denaro e con la sopraffazione di altri paesi e di altri popoli.

Per prima cosa dominate voi stessi. Prima di tutto dovete conoscere voi stessi. Che bisogno c’è di sopraffare gli altri? Coloro che non sanno dominare se stessi sono sempre infelici, sempre nei guai, perché avviene una reazione.

Se tentate di sopraffare gli altri, c’è una reazione. Per questo dovete assolutamente fare introspezione; vi ho detto molte volte di fare introspezione.

Certo, devo dire che adesso sono emersi molti validi sahaja yogi che si sono dati da fare; e sono persone molto buone, semplici, sagge. È una speranza davvero grande per me, non mi sarei mai aspettata che lo avrei fatto funzionare così bene. Ma ha funzionato e sempre, sempre, dovete rendervi conto di avere questa Energia dentro di voi e di doverla usare senza cadere preda di idee insensate.

Molte grazie.

[1]      Devozione.

[2]      Completa fede illuminata.
