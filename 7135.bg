27 април 1993
Интервю
Athens (Greece)

Интервю по гръцката телевизия на Шри Матаджи с Вагианатос, Атина (Гърция), 27 април 1993 г.

Водещ: Добър вечер. Имаме силното усещане, че сме в друга страна, въпреки че сме си тук. Тази вечер имаме възможност наистина да направим дълго пътуване. Дълго пътуване в мъдростта, в разстоянията, в космоса, в сърцата си, в Истината. Това са всички елементи, концентрирани в присъствието на Святата Майка, която поканихме тук.

Шри Матаджи: Благодаря.

Водещ: Много сме благодарни, че сте тук, идвайки при нас от най-старите цивилизации. Ние много се гордеем, че сме членове на много стара цивилизация.

Шри Матаджи: Добре.

Водещ: Но много рядко осъзнаваме, че има и други древни цивилизации със свой блясък в други краища на света. Така че искрено Ви приветстваме с добре дошли тук, заедно с Истината, която ни носите.

Бих искал да Ви попитам за тази Истина и за начина, по който виждате в този свят тази друга държава, която е всяка държава, която е нашето сърце.

Шри Матаджи: Трябва да знаем едно нещо – какво е истината. Истината е, че всъщност ние не сме това тяло, ум, интелект, емоции, его. Ние сме Духът.

В своя еволюционен процес ние сме достигнали етапа на човешкото съзнание, а отвъд него има още една крачка, чрез която трябва да станем Духът. Това е много просто и може да се осъществи много лесно за хората, които търсят Истината.

Водещ: Как бихте описали своята система, тази, която достига до нашите сърца и умове?

Шри Матаджи: Ще се учудите, когато узнаете, че гърците наричали една кост сакрум - това е триъгълната кост, което означава, че те са знаели, че има нещо свещено, свързано с тази кост. Тази кост има в себе си остатъчна енергия, която е предназначена да ни свързва с Всепроникващата божествена сила. Всички свети писания говорят за Всепроникващата божествена любов и пр., но преди никога не сме я усещали.

Учудващо е, че приемаме всички живи същества за даденост. Сърцето ни бие, а ние не знаем как става това. Виждаме цветята да растат, но не знаем как става това. Но ако разберем, че има сила, която върши цялата жива работа, тогава за нас е настъпило времето да я познаем, да я усетим, да я разберем, както и да я ползваме.

Водещ: Как мислите, че хората са достигнали до толкова много заключения, които наричат религии, и каква е връзката между този начин да достигнем до себе си, до Истината, която е една, и Вашата стара традиция в страната Ви, която е Индия.

Шри Матаджи: Във всички религии и свети писания е написано, че трябва да се

трансформирате, да се родите отново. Всяка религия е казвала това. Не само една определена религия го е казвала, а всяка религия. Дори в исляма е казано: "Трябва да си вали". В християнството е казано, че трябва да се родите отново. Няма религия, която да не го е казвала. Но това не е някакъв сертификат. Не може да си вземем удостоверение: "Аз съм роден отново".

Това е нещо, което се превръща в реалност, чрез която достигате до ново ниво, ново състояние на ума, състояние на своето същество, чрез което ставате Духът. Има сили на Духа, които се проявяват чрез вас. Не е само говорене или изнасяне на проповеди и лекции, а е нещо, което се превръща в реалност, това е жив процес.

Водещ: Мисля, че ние, гърците, принадлежим към източната част на философията и религията. Това е система, която е предимно езотерична. Това е гръцка дума, която означава "търсене навътре".

Шри Матаджи: Да.

Водещ: Мисля, че това е доста близко и сходно до древната индийска традиция.

Шри Матаджи: Да, разбира се.

Водещ: Колко близко са тези древни религиозни системи? Например: езичниците, нашите предци преди християнството, дори еврейската или всичките други – хиндуистката, будистката и останалите?

Шри Матаджи: Специално в Гърция имате древна система за боготворене на богинята Атина. На санскрит "ата" означава "първичен". Така че за нас Атина е Първичната Майка или както я наричаме на своя език, Ади Шакти. Тя има, вероятно сте видели, змия на щита си, а също и в ръката си, която е символът на тази сила във вас, която спи в триъгълната кост, наречена сакрум.

Така че гърците са знаели това, без съмнение. Иначе не биха я нарекли Атина.

В нашите свети писания тя е описана много добре. Освен това там Гърция се нарича Манипур Двипе, което означава "пъпът на Вселената".

Водещ: Да. Беше изненада за мен да разбера, че идвате тук, за да проповядвате нашите собствени древни богове.

Шри Матаджи: Да, вярно.

Водещ: Това, което казвате за Атина, за змията – змиите са много популярни създания сред гръцките богове...

Шри Матаджи: Да, но, виждате ли, такава змия....

Водещ: ... имат нещо общо с медицината и пр. Какво е посланието на Атина, което идва от Вас отново в наши дни?

Шри Матаджи: Атина е тази, която се е опитала да пробие със своето копие фонтанелната кост на Зевс.  Точно това е същността на Сахаджа йога. Ние мислим, не, ние вярваме и сме доказали, че тази сила, която наричаме Кундалини – защото е като навита змия, защото е енергия, която се движи като змия; това е символично, в действителност не е змия – това е енергията, която е отражение на Атина в нас. И когато се издига, тя достига и "удря" тук, и отваря фонтанелната ви кост. Това превръща в реалност Кръщението, както е описано в християнството. По този начин се свързвате с тази фина енергия, която е всепроникваща. За първи път започвате да усещате хладен полъх в дланите си, който е описан като хладния полъх на Светия Дух.

Светият Дух е също като Атина. Но мисля, че християните не могат да направят тази връзка. Тя е същото нещо.

Водещ: Разбираме, че цялата святост в историята се повтаря и се превъплъщава съобразно традицията на народите.

Шри Матаджи: Разбира се.

Водещ: Вие споменахте йога. В тази част на света малко или много сме запознати с това. Бих искал за тези, които са по-малко запознати, да разкриете за какво говорим в тази йога и да ни дадете някаква идея за широкия спектър на това, което наричате йога?

Шри Матаджи: Йога е обединението между вашето Себе и Божественото. Това е йога. Това е истинската духовна йога. Всички други йоги, например физическата йога и пр., са много малка част от това, което написа Патанджали, много малка част.

Там е написано да пречистваме тялото си и т.н., но сега няма нужда да се прави всичко това. В наши дни, ако съм свършила някаква работа, тя е, че...

Хората и преди са получавали Себереализация. Така е. Но един учител имаше само един ученик. Постепенно за това започва да се говори повече или по-малко. Мисля, че от XII век това стана по-открито, но то си е съществувало много по-отдавна. Във времената, когато започва да се говори за това, не е било възможно да се дава Реализация масово . Можели са да я дават само на единици. Така че единственото, което съм направила, беше да установя пермутациите и комбинациите в човешката природа и така разбрах как да давам масова Себереализация.

Това е единственото достижение на съвременната Сахаджа йога. Сахаджа йога е древна система в Индия. Може би е била позната и тук с оглед на факта, че гърците са възприемали сакралната кост като свещена и са я свързвали с всички тези неща. Но практиката може би не е била толкова открита и може би е било тайна в онези дни, когато са давали Реализация на хората. И това е било в древни времена, преди хиляди години. Но в Индия ние все пак сме съхранили всички тези традиции и все още уважаваме и боготворим Богинята Майка. Ние уважаваме Атина. Наричаме я Ади Шакти. Името е друго и тя според нас е Светият Дух. Това работи във всекиго от нас. Това е ваша собствена сила вътре във вас. Тя се издига и преминава през вашата фонтанела, буквално и ви дава реално преживяване, което е описано. И това е, което всеки трябва да усети. В противен случай са само приказки, приказки, приказки. Всички религии не са нищо друго освен приказки. И виждате, че това е омръзнало на хората. Мислят си: "Какви са тези обещания и твърдения? Нищо не се случва с нас. Ние сме си същите. Нашите прадеди бяха такива и ние сме същите".

Но сега е дошло времето, Новата епоха, както се казва, в която да достигнем това състояние, едно ново състояние, в което първо оставате в съзнание без мисли. Това означава, че живеете в настоящето. Мислите идват при вас от миналото или от бъдещето. Ние танцуваме по вълните на мислите. Но когато това се случи, мислите се раздалечават. А между мислите има разстояние, което ние наричаме настояще. Това е Реалността. Настоящето е Реалността, защото миналото е свършено, а бъдещето не съществува. Така че живеем в настоящето. Когато живеете в настоящето, започвате да растете духовно. Това, което ви се случва, е, че оставате в съзнание без мисли.

Второто нещо, което ви се случва, е, че започвате да усещате хладен полъх по ръцете си.

От медицината знаете, че пръстите са краищата на симпатиковата нервна система. Това, което става, когато получите своята Реализация, е, че започвате да усещате този хладен полъх през цялото време, започвате да го чувствате по върховете на пръстите си. Например имате проблем в някой от центровете. Има седем центъра: пет, шест и седем. Веднага можете да го усетите. Не е нужно да ходите на лекар за диагноза, веднага разбирате. Ако знаете как да го лекувате, тогава физически може да бъдете излекувани.

Умствено може да бъдете излекувани. Освен това всички наши човешки проблеми... или по-добре първо да кажа, че всички световни проблеми се причиняват от човешките същества, А всички наши човешки проблеми са причинени от проблеми в центровете вътре в нас.

Когато Кундалини се издига, тя подхранва тези центрове, интегрира ги и ги коригира, и така решава нашите физически, умствени и духовни проблеми, и тогава усещаме собствения си мир вътре в себе си. Но второто нещо, което постигате, е ново съзнание, което ние наричаме Колективно съзнание. Което означава, че може да усещате не само собствените си центрове, но и центровете на другите. Когато израснете духовно, седейки тук, можете да усещате центровете на всекиго. Седейки тук, можете да коригирате центровете на други хора. Но трябва да израснете. Но в началото започвате да чувствате радостта на своето същество. Защото във вашето сърце пребивава Духът, а Духът е източникът на радостта. Той е източникът на Абсолютната Истина. Вие познавате също и Абсолютната Истина, тъй като по пръстите си можете да зададете всякакъв въпрос. Например: "Христос беше ли Син на Бог?". Задавате въпроса и веднага започвате да усещате страхотни вибрации.

Учудващо е, че Атина е наричана и Палада. Палада означава вибрации. Това означава, че тя дава вибрации. Така че тези вибрации ще ви кажат Абсолютната Истина. Защото живеем в относителен свят, затова се бием. Веднъж достигнем ли Абсолюта, там няма борби, няма проблеми. Това, което се случва, е, че ставате колективно осъзнат. Тогава кой е другият? Всеки е във Вашето тяло. Вие може да усещате всекиго в себе си. Така че ставате универсално същество. Това е характерът на Вашия Дух. Защото Духът е отражение на Всемогъщия Бог във вас, който е във всекиго.

Духът е само наблюдател, докато станете реализирана душа. Но веднъж станете ли реализирана душа, тогава Духът започва да се проявява. Той се проявява. Вие също можете да издигате Кундалини на другите и можете да давате Реализация на другите. Това е все едно да запалите една свещ и после тя може да запали друга. Ето така се разпространява.

Водещ: Това е много интересно. Докато говорите, аз си записвам. Има контраст с това, към което сме свикнали в западния свят.

Чудя се за разделението между тяло и ум, поради което страдаме. Това е нещо, от което вие не страдате, и е прекрасно как хората от Далечния Изток се отнасят към своя Дух, без това да е нещо шизофренично.

Шри Матаджи: Да.

Водещ: Как според вас хората биха могли да се свържат отново с тялото си или с ума си? Защото сега в тази част на света има хора, които живеят за своите тела или живеят за умовете си.

Шри Матаджи: Те са невежи, затова са в тъмнина. Мислят си, че тялото е много важно, обаче аз познавам хора, които имат много красиви тела, но също идват при мен и казват: "Майко, дайте ни мир, дайте ни радост". Изглежда никой не е удовлетворен, така че те са невежи.

Водещ: Това е другата част, която липсва.

Шри Матаджи: Да. Но с този метод всичко се интегрира, тялото, умът, черният дроб, всичко. И егото просто изчезва, и оставате без его. Не мислите, че вие извършвате нещо, а нещата просто се случват.

Водещ: Има една друга идея, че този вид дълбоко изследване ви довежда до състоянието на Абсолюта. Може би този Абсолют е монистична идея – чувстваш се сам или че целият свят си самият ти. Слушайки Ви, оставам с впечатление, че всъщност е точно обратното. Че вие комуникирате с всички, това е по-скоро "колективен подход" а не нещо, което е уединено. Чудо е как, навлизайки в себе си, достигаме всички други. Мисля, че ще се съгласите с мен, че е неправилно да се мисли за Ориента като за нещо мистично, за нещо откъснато от света.

Шри Матаджи: Не, не. Това е нещо универсално. Сега имаме 56 нации, в които работим с тази Сахаджа йога. Особено в Русия. Учудващо е, че имаме хиляди и хиляди сахаджа йоги.

Водещ: Много бързо?

Шри Матаджи: Много бързо, за около три години. През последните три години при нас дойдоха хиляди и хиляди от тях. Мисля, че в демократичните страни губехме твърде много време. Например да се избира това, онова. Много проблеми за нищо. Докато руснаците бяха ограничени и се бяха отказали от подобни безсмислици. Казаха си: "Разполагаме с каквото има. Друго решение няма. Да се откажем от това". И затова са много интроспективни.

В Русия и страните от Източния блок хиляди получиха Реализация. Разбира се и в Индия. Те знаят за това и също са хиляди, трябва да призная. Също толкова много страни, като Австрия, специално Италия. Толкова им е омръзнало това, което става в Италия, че сега приемат Сахаджа йога много енергично. Различни видове хора идват. Така че това е нещо, което трябва да се случи и е вече предсказано, и се случва.

Водещ: Кажете ми. Вие споменавате страни с много силна традиция в религията. Например Италия е много силна в католицизма. Русия има ортодоксално минало. Как стои въпросът с много по-различните системи, като Африка или САЩ? Това е Новият свят, като се има предвид голямата разлика в начина на мислене и подход към света. Как се посреща Вашето послание там?

Шри Матаджи: Всъщност всички инкарнации – дали е Христос или Рама, Кришна, Мохамед – всеки от тях...

Водещ: Вие ги наричате инкарнации?

Шри Матаджи: Всички те са инкарнации. Те са родени на едно и също Дърво на живота, на духовността. Всички те. Като прекрасни цветове по различно време. Но хората откъснаха цветовете и сега се бият с мъртви цветове. И виждате, че няма религия вътре в нас, а е само отвън. Ние ходим на черква, но може да правим каквото си пожелаем. Може да отидем в джамия, в храм и да правим каквото си пожелаем. Тоест тази религия е куха, но когато събудите вътре във вас една вътрешна религия, тогава ставате праведен, ставате ангел.

Водещ: Кажете ми, "ставате ангел", но все още живеете в този свят...

Шри Матаджи: Живеем в този свят.

Водещ: ... и ние сме свикнали с някои неща, що се отнася до религиите. Чудя се дали може да се насочим към този начин на обяснение на Истината и поглед към света, какъвто вече го знаем. Опитвам се да се насоча към някои утвърдени идеи. Религиите имат етика, имат принципи на поведение, как да се държим, как се обича, какво е грях, какво не е грях. Каква е вашата позиция по този въпрос?

Шри Матаджи: Моята позиция е следната: Всички те се провалиха, никой не спазва тези неща. Наистина, това е факт, трябва да признаем. Всъщност когато тя е във вас, вие ставате свой собствен учител. Самите вие знаете. Ще ви дам пример. Например държа змия, но е тъмно и не виждам. Вие ми казвате, че е змия, но аз няма да се съглася с Вас: "Не, не е змия, държа въже". Но ако има малко светлина, веднага ще хвърля змията, не е нужно да ми казвате.

По същия начин, когато сте просветлен, сам виждате. Виждали сме хора за една нощ да се отказват от наркотици. За една нощ. Щом веднъж получат Себереализация, не е нужно аз да им казвам. Те сами го правят, защото имат собствена светлина и собствена сила.

Водещ: Според Вас какво е грешник или пропаднал човек?

Шри Матаджи: Вижте, нашето его е това, което ни казва: „Това е грях, това не е грях".

Водещ: Нашето его.

Шри Матаджи: Също и обусловеностите. И двете неща ни казват, че това е грях. За някои мюсюлмани това е грях, за хиндуиста друго е грях.

Как може да има различни видове грях? Грехът би могъл да е... Трябва да е универсален, нали? В края на краищата е грях.

Така че когато получите Реализацията си, осъзнавате, че сега сте над всичко друго и просто не правите нищо нередно, просто не го правите. Не ви харесва, просто не го правите.

Водещ: Вижте, ние сме създали свят, който сме конструирали неправилно. Имам предвид: ти си мюсюлманин и имаш право да се ожениш за две, четири жени, но в нашата система това не е прието. Как може човек да разбере, как можете Вие да разберете дали това е правилно или не?

Шри Матаджи: По времето, когато Мохамед Сахиб е живял, Той е бил атакуван. Живял е в племе, а племената са били постоянно атакувани. Много млади хора загивали. Имам предвид, че е имало много малко мъже. А Той не е искал да има проституция. И затова е помислил, че е най-добре оцелелите мъже да могат да се женят за жени, които не са женени. Тоест вярвал е в брака и е казал: „Трябва да се жените“. Имало е млади момичета, които не са могли да си намерят съпрузи. Той смятал, че въпреки това те трябва да се омъжат. Иначе биха станали проститутки. Така че, за да се реши този проблем, Той каза: „Добре“.

На санскритски език наричаме това „самаячар“ – инкарнацията действа съобразно времето.

Например понастоящем моята работа е да давам Реализация, това е всичко. Единствената ми работа е да давам Реализация на хората, така че трябва да правя това. Такова е времето. Както когато дървото расте, първи са корените, след това филизите, а после постепенно то израства и стига до момента, когато разцъфва. Аз наричам това време на цъфтежа. И много цветове се превръщат в плодове. И така, времето е настъпило. Това е времето, което е узряло за настъпването на Новата ера. Без това не можем да решим проблема на нашия свят.

Водещ: Мисля, че това е много прагматичен и много хуманен начин за отношение към живота и Вие сте права. Но нека наблегна на това. Пред мен стои Святата Майка със знаците за начина, по който например мъжете се отнасят към жените. Вие имате много видим знак, че сте омъжена. Чудя се дали този начин на отношение към света оказва влияние върху връзката между мъжете и жените? Какво е мнението Ви за...

Шри Матаджи: Не, бракът е много важен.

Водещ: Бракът е много важен.

Шри Матаджи: Бракът е много важен. Тази година имахме 86 интернационални брака. Осемдесет и шест.

Водещ: Какво имате предвид под интернационални? Смесени? ОК.

Шри Матаджи: Интернационални, между различни страни. Имам предвид, че една гъркиня беше омъжена за французин.

Водещ: Разбирам.

Шри Матаджи: А децата им са реализирани души, повечето от тях. Много удивително, много красиви деца са им се родили! Но трябва да кажем, че с един или два процента от тези бракове все още има проблем. Иначе всички са много успешни, красиви бракове и те им се наслаждават. Това е част от живота, човек трябва да се ожени. Цялата глупост да не се женят и да се правят всичките онези неща... Не вярвам в това. Защото това е нещо естествено и всичко, което е естествено, трябва да го има.

Водещ: Мислите ли, че... примерно начинът, по който се женят в еврейската традиция, е различен в сравнение с начина, по който се женят в методистката традиция. Бихте ли приели всичките методи, които имат хората или с които са свикнали, или в които са родени?

Шри Матаджи: За какво?

Водещ: Или как хората се женят съобразно вашия начин на живот?

Шри Матаджи: Вижте, това, което правим съобразно начина си на живот, е... Да предположим, че някой иска да се ожени за някого. Добре. Ако дойде и ми каже: "Майко, искам да се оженя за еди-кого си", "Добре". Ние проверяваме вибрациите и пр. Имам предвид, че не бива да има прекалени различия и т.н. и казваме: "Добре". Но да допуснем, че искат ние да им изберем. Примерно.

Тогава това, което правим, е, че те са заедно в продължение на месец по време на обиколката, която правим. През това време гледаме вибрациите им, нагласите им... Имаме формуляри, за да кажат какви са техните наклонности: дали биха искали да отидат в друга страна; коя страна ви харесва; колко сте висок, какво образование имате; къде сте били преди в своето търсене и пр.

Така че получаваме пълни данни за този човек. И тогава му предлагаме еди-кого си като подходящ партньор.

В продължение на месец двамата се срещат и преценяват дали си подхождат или не. Ако не си подхождат, уведомяват и може да се направи нов избор, докато се харесат. Но това не става на случаен принцип. Малко ги насочваме, защото трябва да знаят и миналото на човека, що за човек е.

Не става въпрос за влюбване, което може отново да ни вкара в неприятности.

Искам да кажа, че това работи много добре, защото хората разбират, че се женят за човек, когото познават много добре, женят се за човек, който притежава ангелски качества. Така че не се провалят.

Водещ: И когато накрая след подготовката, след цялото усилно време, което им давате за тяхно добро, в името на щастието им, без съмнение, след като разберат че си подхождат, как се женят – съобразно собствените си традиции или съобразно хиндуистката традиция?

Шри Матаджи: Ние си имаме свой Сахаджа йога начин за бракосъчетание.

Водещ: Има мистерия, както казваме.

Шри Матаджи: Не, не, няма изобщо никаква мистерия, в Сахаджа йога няма мистерия.

Ние говорим за всички центрове – изричаме имената на всичките центрове и на божествата в тях – и тогава казваме: "Трябва да се ожените съобразно тези центрове". И така те трябва да обещаят, че ще се грижат за центровете си, ще се грижат за живота си по начин, който трябва да е праведен. Ето как се женят. Имаме отворена система. Няма никаква мистерия в Сахаджа йога. Никаква мистерия.

Водещ: Много е изкушаващ начинът, по който се обръщате към света, защото не ви кара да се съмнявате, че има нещо тъмно.

Шри Матаджи: Не, не.

Водещ: Нека вземем друг феномен, който е много стар, но и много съвременен. Говорим за любовта и хората, избиращи се един другиго. А когато двама мъже искат да живеят заедно, така наречените хомосексуалисти? Вие какво мислите за това?

Шри Матаджи: Смятам, че това е доста неестествено. Аз също съм виждала хора с такива проблеми. Дойдоха при мен. Бяха обсебени. Мъжът беше обсебен от жена. Затова искаше да има мъж, но когато обсебването изчезна, стана много нормален.

Мъжете са много лесни. Те приемат брачния живот много лесно. На хомосексуалните жени е необходимо време, за да се коригират. Не зная.

Може би са емоционално притеснени. Но мъжете са абсолютно наред.

Водещ: Как бихте описали нормалния, естествен човек?

Шри Матаджи: Нормалният мъж иска да се ожени за жена. В Индия изобщо не можем да си помислим за това. Преди не знаех, че такива неща се случват.

Водещ: Смятате, че не се е случвало или Вие не знаете за това?

Шри Матаджи: Не, не, ние... Може и в Индия да е имало такива хора, но никога не сме познавали някой такъв. Когато бях в медицинския колеж, изобщо не знаех за това.

Водещ: Сега, след като сте обиколили света...

Шри Матаджи: Сега разбира се, след като дойдох на Запад, открих тези неща.

Водещ: Разбира се, това се случва не само между мъже, но и между жени.

Шри Матаджи: Да. Мисля, че може би има някаква причина, защото срещнах един господин, който беше охрана на кралицата и стана хомосексуален, защото неговата жена била много злобна и много го измъчвала.

Водещ: Вие мислите, че винаги има някакво обяснение, нещо лошо се е случило?

Шри Матаджи: Да. Той си мислеше: "По-добре да имам мъж и да няма проблеми и разправии". Така той стана такъв. Но когато дойде в Сахаджа йога, беше напълно трансформиран. Сега има прекрасна жена и хубави деца и е много щастлив. Мисля, че необичайни ситуации и проблеми карат хората да се насочват понякога към това.

Има много причини за това, но то може да се коригира, ако те искат. Ако те не искат, ние не можем да упражняваме насилие, не можем да дадем Себереализация насила на никого.

Водещ: Но вие може да ги приемете като хора, които се опитват и да достигнат чистота...

Шри Матаджи: Да, ако искат... Но когато приемат Сахаджа йога, те се променят

автоматично.

Водещ: Могат ли да останат непроменени в този аспект?

Шри Матаджи: Досега не сме имали такъв случай.

Водещ: Разбирам. Кажете ми за изповедта. Това е нещо познато в християнството. Щом чуете за Светата Майка, автоматично идва време за йерархията. Каква е йерархията между смъртните и ...

Шри Матаджи: Ние нямаме нищо такова. Когато дойдат в Сахаджа йога – повечето са християни, католици и т.н. – ми изпращат писма, описвайки какво грешно са направили. Аз не ги чета, просто ги изгарям. Това не е важно.

Водещ: Трябва да им ги връщате.

Шри Матаджи: Да... Не е добре. Което е минало, е минало. Приключете с това, забравете го. Свършено е.

Водещ: Как може да не повтарят грешките, ако не знаят какво е грешно и дали има нещо, на което трябва да обърнат внимание?

Шри Матаджи: Това, което става, е просто игра на егото и обусловеностите. Егото продължава да ви казва: "Това е грешно, онова е грешно", за да се чувствате виновни през цялото време. Но не е нужно да се чувствате виновни за нещо. Нещата просто се изработват. Всички ние сме човешки същества. Преди всичко само човешките същества могат да правят грешки. Те не са богове. Защо е нужно толкова много да се ядосвате на себе си за това? Просто трябва да знаете, че можете да станете Духът, което е нещо чисто.

Както ние казваме, когато сте в блатото, там може да има червеи и други неща, но когато станете лотос излъчвате аромат, вие сте над нещата. Нищо не може да ви развали. По същия начин вие получавате вечен живот.

Водещ: Това е вярно, но кой ти казва дали си прав или грешиш?

Шри Матаджи: Вие самите.

Водещ: Но...

Шри Матаджи: Не е нужно да ви казвам, защото можете да усетите тази доброта в себе си. Сами може да я усетите.

Водещ: Искате да кажете, че усещате когато сте прави...

Шри Матаджи: Чувствате го.

Водещ: Усещате дори и когато грешите.

Шри Матаджи: Обикновено не. Правилно и грешно са различни концепции. Когато достигнете това, усещате в себе си, че познавате Абсолюта, защото можете да го ползвате.

Например някой е болен от рак. Вие протягате ръце и питате. Това, което става, е, че знаете кои чакри са блокирани. Веднага разбирате, че човекът има рак. Той може да не знае, лекарите може да не знаят, но вие знаете. След това питате за себе си. Аз добре ли съм? Можете да питате. Защото сега сте едно с Абсолютната истина. Така че не става дума някой да ви казва нещо, а просто знаете.

Например някои хора идват при мен и ми казват: "Майко, моята Агния чакра е блокирана". Това е центърът на Христос. Това означава, че този човек страда от его. Но ние никога не казваме: "Аз страдам от его".

Водещ: Специално от егото не се оплакваме.

Шри Матаджи: Не, не, никой не казва това. Но когато дойдете и ми кажете: "Моята Агния е блокирана", това означава, че имате его. Добре, това може да бъде коригирано.

Водещ: Може да бъде коригирано?

Шри Матаджи: Разбира се.

Водещ: Сега се занимаваме с лечение на съзнанието и здравето. Какво е чудо за Вас?

Шри Матаджи: Какво е...?

Водещ: Какво е чудо? Това означава ли нещо за вас?

Шри Матаджи: Не мисля, че е чудо.

Водещ: ... едно от много неща. Имам предвид, това е път към абсолютно...

Шри Матаджи: Така е, това е вашата позиция в еволюцията ви.

Както казват, първо сме били шимпанзета. Нека разгледаме този случай.

Някои шимпанзета станаха човешки същества, после други човешки същества. Всички тези човешки същества вече не съществуват. Сега ние сме тук. Така че има голяма празнина между нас и шимпанзетата. Така и между нас, които сме реализирани души, и човешките същества има празнина. Ние не може да кажем, колко човешки същества ще станат духовни същества. Според Йоан трябва да станат само 144 000, но според мен ние вече надхвърлихме тази граница.

Водещ: Според Йоан?

Шри Матаджи: Св. Йоан, ученика на Христос.

Водещ: Значи цитирате Апостолите. Разбирам.

Шри Матаджи: Откровението, да.

Водещ: Разбирам.

Шри Матаджи: На, може би тези цифри не са верни, защото вече сме преминали този брой. Мисля. Както и да е. Сега, когато ставате духовни същества, онези хора изостават назад.

Вижте сега как се саморазрушаваме. Болестта СПИН. Отидох в Америка и бях шокирана. Хората са толкова нервни, има шизофрения, тази болест, онази болест. Всякакви разрушителни неща. Тази ужасна музика, от която оглушават, губят косата си, всякакви неща се случват. Но те винаги се ориентират към нещо разрушително. Някой излиза от кръчмата и пада. Другият следва неговия път. Имам предвид, той не вижда, че това е разрушително.

Но след Реализацията вие виждате кое е деструктивно и кое конструктивно. Така че човек, който е реализиран, започва да се издига много повече от човека, който не е реализиран.

Има голяма разлика, но тя може да бъде преодоляна за около един месец и можете да се промените.

Водещ: Само за един месец?

Шри Матаджи: Ставате експерт.

Водещ: Това е много бърз процес. Кажете ми, във всички религии има различни етапи, степени, когато растем нагоре. Има ли обучение за малки деца? Как се обучават те в тази система на йога?

Шри Матаджи: Кой?

Водещ: Малките деца.

Шри Матаджи: Ако малките деца са реализирани, веднага ме разпознават.

Водещ: На каква възраст могат да правят това?

Шри Матаджи: Дори много малки бебета.

Водещ: Наистина!

Шри Матаджи: Те ме виждат и започват да се усмихват и да ми говорят, много мило.

Водещ: Добре.

Шри Матаджи: Като цяло децата са много подходящи за Реализация, защото са чисти души и са невинни. Те са най-подходящите. Имам предвид, че в наши дни много се безпокоим за децата, защото са разглезени и пр., но когато дойдат в Сахаджа йога, стават прекрасни деца.

Сега в Индия имаме училище в Хималаите. Това е прекрасно училище за децата. И всеки казва, че са толкова зрели и мъдри, толкова са разумни, толкова почтителни. И наистина си струва да ги гледа човек как се държат и говорят. Защото Духът в тях започва да се проявява.

Водещ: Бихте ли описали определена практика или молитви, или нещо друго, което е задължително за последователите Ви.

Шри Матаджи: Няма някакво специално предписание. Всичко е според центровете ви. Ако някой от центровете е в опасност или има проблем, трябва да знаете как да го излекувате и коригирате. Има няколко неща, които трябва да правите, чрез които можете да ги коригирате. Много е просто.

Водещ: Така ли?

Шри Матаджи: Да, изключително.

Водещ: Сигурен съм, че имате много време, за да се срещате с хората по целия свят, тъй като пътувате безспир. Разкажете ни за...

Шри Матаджи: Имам максимален престой 3–4 дни у дома и след това пътувам.

Водещ: Пътувате.

Шри Матаджи: Да.

Водещ: Как...

Шри Матаджи: Прекарвам 2 месеца със семейството си в Индия. Те също идват тук понякога.

Водещ: Как е започнало всичко това? Сега Вие сте нещо като апостол. Какво Ви вдъхновява да правите всичко това? Смятате ли се за създател на този метод за достигане на истината?

Шри Матаджи: Сахаджа йога всъщност е древна система. Както ви казах, преди е било само за един човек, но ако питате дали съм основателката на  този масов метод – да, основател съм.

Водещ: Основател сте.

Шри Матаджи: Но всичко вече е налице, то беше налице. Тези неща ги имаше. Това, което разработих, бяха пермутациите и комбинациите, както казах, в човешките същества, които им пречеха да получават Реализация масово. Всяко откритие, каквото и да е, ако не може да бъде използвано от масите, е безполезно. Аз го осъществих, чрез мен е направено.

Водещ: Това е система, която достига хората. Разкажете ни за своя живот. Вие наистина проповядвате ново послание по целия свят. Как се приема то?

Шри Матаджи: Много добре. Защото съвремието ни е специално време, в Индия го наричат Кали Юга. Това е най-тъмната епоха. Всички видове грехове ще се извършват, всякакви неща. Описват се ужасни неща за това. Но в същото време ще има категория хора, които са търсачи на истината. При това много. Вече е определено.

Уилям Блейк в Англия е писал за това, че ще има хора на Бог, които ще бъдат родени в тези дни и ще имат способността да станат божествени, и да правят другите божествени. Ясно го е описал.

Водещ: Значи той макар и в друга част на света, със своето образование, по свой начин, е достигнал до това, което Вие сте достигнали по други начини. Имате ли взаимоотношения или срещи с хора, които са лидери на други религии?

Шри Матаджи: Доста е трудно.

Водещ: Защо?

Шри Матаджи: Защото имат фиксирани идеи. И повечето религии са ориентирани или към власт, или към пари. Не са духовно ориентирани.

Водещ: Виждам, това е много сериозно.

Шри Матаджи: Това е голям проблем. Ако бяха духовно ориентирани, с удоволствие бих се срещнала и разговаряла с тях. Но те не са. Това е голям проблем.

Водещ: Бихте ли казали, възприемате ли хората, които ви следват, и живеят с Вас, като църква в...

Шри Матаджи: Същото като... Самата аз съм родена в християнско семейство.

Водещ: Мислите ли, че е толкова лесно за християните или за когото и да е да намерят Вашия път?

Шри Матаджи: Християните в чужбина са добре. Те започнаха да мислят, че трябва да имат нещо повече от църквата. Църквата не е достатъчна. Сега затварят църквите навсякъде. Така че нещо ново трябва да се открие. Но християните на някои места, като Индия, не са такива. Не търсят. Мислят, че християните в чужбина са свети хора. А някои от тях мислят, че Христос е роден в Англия. Можете ли да повярвате?

Водещ: Сигурен съм, че ако Христос изглежда като британски джентълмен, защото системата, която сме направили от Него, изобщо не е палестинска, и вие разбирате, че така или иначе има изкривяване.

Шри Матаджи: Това е невежество, пълно невежество дори относно Христос. Но след Сахаджа йога осъзнавате кой е Той, какво е Неговото величие и наистина знаете колко важна работа е извършил.

Без Христос не бих могла да се справя със Сахаджа йога. Всички те са много необходими, а Той е последната врата, която трябва да отворим. И Той точно това е направил. Но колко си противоречим! Казваме, че Той е страдал заради нашите грехове. Тогава защо сега трябва още да страдаме?

Много е противоречиво, че трябва да страдаме заради Христос. Защо? На никой баща не му харесва да страдате. Защо Той би желал да страдате?

Така че тези страдания и всичко това не е нужно.

Водещ: Бихте ли ни казали за тази група от хора в Гърция, които живеят по начина, който ни обяснихте, какво правят те? Как живеят? Хората биха желали да знаят.

Шри Матаджи: В Гърция? О, те са много динамична хора! Повечето от тях се справят много добре в живота. Много се подобрява здравето им. По всякакъв начин. Семейният живот се подобрява.

Разбира се, може би има 1-2 случая, в които някои много православни се опитаха да ги безпокоят. Но повечето от тях са много щастливи и са много добре.

Водещ: Сякаш ни представяте хора, които са в много добро здраве, макар и не непременно много богати. Вие обръщате ли се към бедните, нещастните, както и към отчаяните хора?

Шри Матаджи: Знаете ли, бедните хора са – при хората от средната класа работи по-добре. Защото бедните нямат пари. Точно сега те искат да имат храна и затова не мислят за Духа толкова много. Но веднъж получите ли това духовно пробуждане, тогава от средната класа отиват да помагат на бедните. Защото има безплатни здравни услуги, има...

Също вибрациите ви дават голямо количество от енергия, за да отглеждате повече продукти. Посевите се подобряват, добитъкът се подобрява и така подпомагате фермерите. Така работят нещата.

Но богатите са трудни, защото, както е казал Христос...

Водещ: Имат всичко, самоиздържат се.

Шри Матаджи: Мислят си, че са добре. Но парите носят проблеми, много проблеми. Те също идват, дори политици идват. Но трябва да кажа, че са доста бавни хора, – бюрократите, политиците.

Водещ: Те са бавните.

Шри Матаджи: Бавни са.

Водещ: Те карат света да не се върти достатъчно. Колко модерно, смятате, че може да е това послание за младите хора, които се занимават с шумна музика и скорости, и насилие, и нови идеи?

Шри Матаджи: Виждате ли, това е Метамодерната епоха. Говорим за Метамодерната епоха, в която хората няма да упражняват насилие, защото ще има състрадание и любов.

Ще чувстваме любов към другия човек, няма да стои въпросът за насилие. В Метамодерната ера няма да има расизъм, фанатизъм, фундаментализъм, всички -изми ще отпаднат, защото -измът е обусловености и невежество.

Водещ: „-измите“ са схизми.

Шри Матаджи: Те са -изми. Но Сахаджа йога не е -изъм, а е съществуване, тя е Реалност. Така че изобщо нямате тези проблеми. Ние имаме хора отвсякъде по света. Никога не съм ги виждала да се карат или да се бият. Разбира се, те се шегуват понякога, има добро чувство за хумор и се наслаждават на живота, просто се наслаждават. Ние не се притесняваме за работа и други неща, но те ми казват, че получават толкова много неща от това. Тук ми казаха, че някой от фотографите е получил първо място за своите снимки. Някои музиканти стигнаха много високи заплати и такива неща.

Това показва, че когато сте в баланс и мир, можете да постигнете много повече отколкото, когато сте неспокойни.

Водещ: Вие сте дошли в страна, която има идеята за много хомогенно население, което принадлежи на една етническа група, на една раса, на една религия и е много полезно за нас, в тази страна, да разберем, че не е така, че има хора, мислещи по различен начин, достигащи същата истина в същия живот по много различен начин. Какво ще бъде Вашето послание, когато ги срещнете утре? От всичко това, което ни разказахте?

Шри Матаджи: За хората тук?

Водещ: Да.

Шри Матаджи: Те трябва да познават своето наследство, защото аз говоря именно за тяхното наследство. Те не могат да научат много от западните хора. Вие трябва да ги обучавате, защото вашето наследство е тук. Вие сте хора, свързани с традициите, но някак си това се е загубило. Аз не знам защо се е загубило.

Ако вие можете да се върнете към него, целият свят може да се учи от вас, без съмнение. Така че това е толкова важно и толкова велико откритие! Веднъж откриете ли какви сте, ще знаете колко сте славни и колко велики сте.

И цялата святост, всичко идва във вас и вие ставате много забележителна, достойна и много красива личност.

Водещ: Слушахме мъдър глас, който ни напомня за нашето минало, за традициите ни, за традициите на тази страна, както и на други страни. Напомня ни колко различни можем да бъдем, когато търсим една единствена истина по много, много различни начини. Лека нощ. Благодаря Ви.

Шри Матаджи: Много благодаря