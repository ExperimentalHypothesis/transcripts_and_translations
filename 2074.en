

Mahamaya Shakti. Birmingham Seminar (UK), 20 April 1985.

Tällä tavalla Mahamaya toimii. Ihmiset olivat suunnitelleet kaiken. Kaikki valmistelut oli tehty, mutta saria ei ollut. Hyvä. Sitten Minulle tultiin kertomaan, että ei ole saria, mitä nyt tehdään? Heidän mielestään pujaa ei voi pitää ilman saria. Sanoin: "Hyvä, odotetaan. Jos se saapuu ajoissa, käytetään sitä, muussa tapauksessa käytetään sitä myöhemmin." Minua se ei huolestuttanut tai hermostuttanut lainkaan, sillä Minulla ei ole mitään mielipidettä asiasta. Mutta jos teillä on jokin ajatusmalli: "Ooh, olemme suunnitelleet ja järjestäneet kaiken. Ja nyt kaikki tämä valuu hiekkaan."

Ei sillä ole merkitystä, mikään ei valu hiekkaan. Mutta siihen emme pysty. Tänään kysyitte: "Mikä on Mahamaya?" Tätä se on. Teidän on opittava hyväksymään kaikki, mikä tulee eteenne. Se on yksi niistä asioista. Tunnemme itsemme turhautuneiksi, vihaisiksi, järkyttyneiksi ja vähintäänkin pilaamme ilomme, koska projisoimme mielemme kautta. Laskelmoimme mielessämme, että näin sen pitää olla. Oikeastaan on kysymys hienojakoisesta egosta. Minä ajattelin: "Näin sen täytyi mennä. 

Hyvä. Käytetään saria huomenna. Ei sillä ole merkitystä." Kerroin kuitenkin miehelleni, että palaan vasta joskus kahden maissa. Hän sanoi: "Miksi et tule vasta aamulla?" "En usko, että se onnistuu." Tällä tavalla teistä tulee 'avyagra'. Vyagra tarkoittaa ihmistä, joka on huolestunut. Eli tämä tarkoittaa sellaista, joka ei ole huolestunut. Huolestumme kahdesta syystä. 

Ensiksi huolehdimme siitä, mitä tapahtuu tulevaisuudessa. Tulevaisuutta ei ole. Jos olette päättäneet, että näin pitää tapahtua tulevaisuudessa, silloin huolestutte. Se on yksi asia. Mutta jos ette ole muodostaneet mielikuvaa, katsotte, mitä näyttämölle ilmestyy seuraavaksi. Tarkkailette, mitä tulee esiin. Silloin ette ole huolestuneita, koska odotatte innokkaina, mitä tapahtuu. Yksi tapa on se, että loukkaannutte ja huolestutte. Toiseksi huolestutte, kun olette luoneet myytin tai kuvan, että "Ooh, meillä pitäisi olla nyt puja, mutta emme voi pitää sitä." Se järkyttää teitä. 

Mitä merkitystä sillä on? Silloin ette pysty nauttimaan puheestani tänään ettekä pujasta huomenna, koska tänään ajattelette, että piti olla puja. Olemme kaikki pukeutuneet kauniiksi. Oikein mukavaa. Käytimme paljon aikaa, että olisimme valmiita pujaan. Hyvä on, pidetään se huomenna. Ei sillä ole merkitystä. Laitoimme itsemme kauniiksi. Olimme kaikki valmiita pujaan, istuimme ja odotimme pujaa, ja mitä onkaan tapahtunut! En pukenut omaa sariani päälle ollenkaan. 

Tiesin, mitä oli tulossa. On mukava nähdä teitä tällaisina, sillä tavallisesti pujassa en koskaan näe teidän pukeutumistanne, koska olen niin keskittynyt. Nyt näen kuinka kauniisti olette pukeutuneet, olen siitä hyvin iloinen. Mentaalit asiat ovat syynä turhautumisiimme. Kuten kerroin, samaa tapahtuu rahan kanssa. Ihmiset tulevat Intiaan. He varaavat paljon rahaa ostoksiin. Joskus he tulevat lompakot pullollaan kuin kauppamiehet. Tulleissa ollaan hyvin kilttejä, sahaja-joogit saavat mennä vapaasti Intiassa, Englannissa ja kaikkialla. Ihmisillä on mielikuva: "Ostamme tällaisia." 

Hyvä. "Näettekö, kuinka paljon kulutamme." Jos heidän pitääkin käyttää rahaa johonkin muuhun, he huolestuvat, koska olivat jo päättäneet, kuinka käyttävät rahansa. Sitten he menevät kuluttamaan rahojaan. Tässäkin näkee, miten Mahamaya toimii. Näin on käynyt teille kaikille. No, ihmiset menevät ostelemaan. Esimerkiksi Gavin osti kerran yhden kuvan. Hän taisi maksaa siitä jotain 500 rupiaa. Ei, paljonko maksoit siitä, 4 000? 

Kuinka monta puntaa maksoitkaan siitä? Gavin: 40 puntaa. 40 puntaa. Hän maksoi siitä 40 puntaa. Itse en olisi maksanut edes viittä. Kysyin: "Mikä tämä on? Mistä ostit tällaisen?" "Oi, se oli niin kaunis, Äiti. Ostimme sen Agrasta." Sanoin: "Se on tehty Nepalissa. 

Jos sen ostaa Agrassa, se maksaa siellä tosi paljon, ja se on pelkkää tuhlausta." Mutta mikä pahinta, sen värähtelyt olivat hyvin huonot. He luulivat ostaneensa jotain hienoa. Mutta värähtelyt olivat huonot, ja huomasin sen. Silloin Gavin sanoi: "Äiti, pidetään sitä Teidän kotonanne, ja Te parannatte värähtelyt." Yritin, mutta se ei onnistunut. Sanoin: "Gavin, mitä nyt tehdään? Upota se Thamesiin, en muuta keksi." Onneksi sattui sitten niin, että Sir C.P. sanoi: "Minun pitää viedä jokin Buddha-esine lahjaksi Japaniin." Sanoin: "Nämä japanilaiset näytteilleasettajat ovat täysin kelvottomia. 

Heitä ei pienet bhuutit haittaa." Hän kysyi: "Voisinko ostaa jotain?" Sanoin: "Buddha-esineitä on aika vaikea löytää täältä. Mutta Minulla on yksi 'jumalkuva', haluaisitko sen?" Hän kysyi: "Paljonko se maksaa?" Sanoin: "40 puntaa." Hän sanoi: "Hyvä, hyvä. Otan sen." Ja hän osti sen 40 punnalla. Sanoin: "Hyvä, anna se sille japanilaiselle." Hän oli hyvin vastenmielinen henkilö. 

Sanoin: "Sopiva hänelle." Tajusin tämän silloin, koska tiesin, että sille olisi käyttöä jossakin. Meidän mielikuvamme ovat niin jäykkiä, että ymmärryksemme ei tahdo joustaa mitenkään. Ja jos haluaa tehdä siitä joustavamman, silloin… tämä tapahtui siis kauan sitten kun Gavin kävi Intiassa. Nyt hän on aivan erilainen. Jos olette joustavia, silloin alatte nähdä ilon siinä. Näette, kuinka asiat alkavat mukautua. Mutta jos asenteenne on jäykkä, silloin jäätte kiinni omaan jäykkyyteenne. Ettekä pysty koskaan nauttimaan, koska Mahamayan voimalla ei ole tilaa liikkua, ja niin sitten alatte turhautua. Se on siis omaa aikaansaannostanne. 

Luotte itse oman mielenne heijastuman ja myös oman tuhonne. Kukaan muu ei ole vastuussa siitä, kuin te itse. Mahamaya saa sen aikaan, “sankalpa vikalpa karo”, mutta te päätätte siitä. Sanotte: "Tänään lähden Birminghamiin. Minun on mentävä Birminghamiin. En voi tulla meditaatioon. Minun on mentävä." Jonkun ajan kuluttua huomaatte, että on mahdotonta tehdä mitään muuta kuin sitä, mitä Sahaja Yoga tarvitsee. Sillä aina, kun yritätte tehdä jotain, huomaatte, että se turhauttaa ja saa teidät pois tolaltanne. Jos ette tee, silloin tajuatte, mikä on tärkeää, mistä olette jääneet paitsi. 

Joskus joudutte harhateille. Ajattelette: "Voi, Luoja. Olemme eksyneet. Mitä voi tehdä? Mihin suuntaan pitää mennä?" Teidän asemassanne sanoisin: "Hyvä on. Olemme eksyneet. Täältä täytyy siis löytyä jotain muuta." Ja sieltä sitten löydän jotakin, jota olen etsinyt jo pitkään. Näen sen siellä. 

Jos luotatte Henkenne iloa tuottavaan ominaisuuteen, luotatte siihen, että ette menetä tätä ominaisuutta missään tilanteessa, silloin Se toimii oppaananne, ja ymmärrätte joustavuuden merkityksen kaikissa maallisissa, katoavaisissa asioissa. Ne kaikki muuttuvat, mutta te ette, koska olette Henkiä. Tänään halusin kertoa Muladharasta, joka on hyvin tärkeä aihe. Olen jo kertonut siitä usein, mutta Minun on sanottava, että lännessä - sen vuoksi, että asenteemme ovat vääriä, ja että hyväksymme vääriä mielen heijastumia ihmisiltä, jotka ovat dominoivia - olemme vahingoittaneet Muladharaamme hyvin paljon. Huolimatta siitä, että Kundaliini on pystynyt nousemaan, vaikka Muladharan voima onkin ollut heikko, ja ravitsemaan itseään, meidän on tiedettävä, että voimme aina jäädä ansaan eri haaraumakohtiin, joita olemme aikaisemmin luoneet itsellemme. On hyvin vakava asia, että Muladhara-chakra on todella uupunut, ja että olemme luoneet polkuja, joita pitkin huomiomme saattaa lähteä kulkemaan, jos emme osaa olla varuillamme. Esimerkiksi jos ihminen on epärehellinen, kitsas tai rahanahne, se on silmiinpistävää ja sen huomaa helposti. Näette itsenne ja kauhistutte: "Miksi sanoin sellaista? Miksi tein sellaista?" Mutta kun on kysymyksessä vasemmanpuoleinen väärinteko, synti Äitiä vastaan, se on arkaluontoista ja on vain omassa tiedossanne. 

Vain te itse tiedätte, mitä päässänne liikkuu. Kukaan ei tiedä, mitä aiotte tehdä salassa silloin, kun olette yksin. Kukaan ei näe sisällenne, paitsi Äitinne. Minä myös tunnen Muladharanne. Suoraan sanottuna Minun on Itse vaikea tuntea tätä keskusta. Syy on se, että Muladharani on erittäin vahva, eikä se ole niin herkkä. Se ei häiriinny helposti. Muladharani huomio ei mene lähelle kenenkään toisen Muladharaa. Se vain vetäytyy pois, tätä se tekee koko ajan. Vasta silloin, kun toisen Muladhara on todella huonossa kunnossa, ja henkilö on lähellä Minua, silloin tunnen Muladharan hyvin voimakkaasti. 

Voin siis kuitenkin tuntea. Jos vaikka annatte Minulle tavaran, jota olette itse käyttäneet, tunnen sen heti. Muladharan korjaaminen riippuu täysin teistä itsestänne. Ja ilman vahvaa Muladharaa ette pysty nousemaan korkealle, teittepä mitä hyvänsä. Intialaisille, jotka ovat kunnioittaneet Muladharojaan, on annettu monia keinoja, joilla he voivat kasvattaa Muladharojensa voimaa. Mutta ne eivät toimi länsimaalaisilla, koska heillä Muladhara on vahingoittunut. Se on heikko, eikä se toimi Muladharan fyysisellä puolella, vaan tunnepuolella; kutsumme sitä nimellä "Mana", vasen puoli. Ette ehkä puhu tällaisista asioista, mutta mielenne liikkuu edelleen sillä alueella, ja ajatuksenne ovat edelleen niissä asioissa. Mentaalisti olette edelleen siellä, tai näette asioita, haluatte katsella sellaisia asioita ja nautiskella niistä. Sellainen salakavala mieltymys on edelleen olemassa, eikä Muladharanne pääse vahvistumaan. 

On ymmärrettävä, että tämä puhe kohdistuu länsimaalaisiin. En puhuisi samalla tavalla intialaisille. Meidän on nyt tehtävä työtä entistä kovemmin. On oltava varuillaan, on laitettava itsensä kuntoon. Kysymys on enemmän mentaalista toiminnasta. "Mentaalilla" tarkoitan toimintaa tunnepuolella. Teidän on tarkkailtava mieltänne. Sana "mieli" ei ole oikein hyvä tässä, parempi on "mana", jonka kautta hakeudumme tunnepuolellemme, haluihimme. Mihin mieli suuntautuu? Missä mielemme liikkuu? 

Mitä se tekee? Teidän on noustava vastustamaan mieltänne ja halujanne; voitte kohdata mielenne ja nähdä itse selkeästi, mitä se tekee. Te päätätte siitä itse. Kukaan ei tule korjaamaan teitä tässä asiassa. Tiedän, että olette tunnustaneet tekojanne Minulle. Sanon suoraan: en koskaan lue kirjeitänne. En lue kirjeitä, joita lähetätte Minulle. Mitä tahansa olette tunnustaneetkin, olen polttanut kaikki ne kirjeet. Minulla ei ole aavistustakaan siitä, mitä olette tehneet. Enkä halua edes tietää niistä. 

Se ei ole Minun huolenaiheeni. Huolenaiheeni on nyt se, että ette enää jatkaisi samojen asioiden pyörittämistä päässänne samalla tavalla, eikä millään muullakaan tavalla. Ajatukseton tietoisuus on se alue, jossa voitte taistella niitä ajatuksia vastaan, jotka tulevat päähänne huonossa kunnossa olevasta Muladharasta. Ehkä joillakin teistä on ollut bhuutteja Muladharassaan. Meillä on muutamia fyysisiä hoitoja sellaisiin bhuutteihin, joista kerron Gavinille joskus, ja voitte sitten kysyä häneltä. Ette voi aina vain sanoa: "Se on bhuutti, ja minä olen kunnossa. Pysyn etäällä bhuutista." Ette ole kunnossa. Aina kun sanotte, "minussa on bhuutti", se tarkoittaa, että hyväksytte bhuutin itsessänne. Katsokaa ihmistä 'sakshina' (todistajan tilassa). 

Se tarkoittaa, että näette henkilön, mutta ette reagoi, koska se tappaa ilon. Voitte itse tuntea hyvin oman Muladharanne. Voitte tuntea sen myös sormenpäissänne ja olla valppaina. Jos haluatte hyvää itsellenne, teidän pitää kääntää huomionne kohti tervettä avioelämää. Mutta tätäkään ei pidä suurennella. Olen nyt oppinut, että lännessä ihmisillä on monia keinoja siirtää huomionsa yhdestä henkilöstä toiseen. Monenlaiset mentaaliakrobatiat ovat onnistuneet tuhoamaan ihmisten puhtaan huomion. Älkää menkö mukaan sellaiseen. On monia asioita, joista näkee, että olette edelleen ongelmissa huonon Muladharan takia; tapa, jolla pukeudutte, kävelette, istutte, puhutte ja käyttäydytte tehdäksenne vaikutuksen toisiin ihmisiin. Sen, että olen Sahaja Yogassa, pitäisi tehdä vaikutus muihin. 

Ainoa asia, jonka todella pitäisi tehdä vaikutus, on muiden saavuttaman ylösnousemuksen korkea taso. Pystytte kyllä siihen, se ei ole vaikeaa. Jos Kundaliini pystyy nousemaan vahingoittuneesta Muladharasta huolimatta, olen varma, että voitte parantaa Muladharanne täysin. Mutta teidän tehtävänne on ennen kaikkea Muladharan vahvistaminen, jota varten kaikkien olisi tehtävä jonkinlaisia kieltäymysharjoituksia. Siksi sanon joskus, että länsimaalaisten pitäisi syödä vähemmän lihaa, etenkin punaista lihaa ja pihvejä ja hevosia ja koiria ja mitä kaikkea muuta syöttekään. Syökää enemmän kasviksia. En sano, että pitää ryhtyä kasvissyöjäksi, sen ymmärrätte. Syökää enemmän sellaista ruokaa, mikä ei tuota liikaa kuumuutta kehoonne. Kalakin tuottaa kuumuutta. Omaksukaa elämäntapa, mikä on tavallaan askeettinen, mutta älkää ryhtykö syömään näitä kamalia terveysruokia. 

En voi, kuulkaa, sietää niitä. Luulen, että niitä ei ole tarkoitettu ihmisille, vaan eläimille. Ne kääntävät vatsan nurin ja maistuvat kamalalle. Maistoin kerran "Country Store"-ruokaa ja sanoin: "Tämä riitti, kiitos." "Country Store" - koko maa taisi sujahtaa vatsaani. Niiden, joilla … (Pitääkö sinun lähteä?) … joilla on on ongelmia Muladharansa kanssa, on hyvä tietää, että syömällänne ruoalla on vaikutusta Muladharan voimiin. Jos haluatte laittaa Sen kuntoon, teidän on ensin rauhoitettava Sitä, sillä Se käy ylikierroksilla ja on kiihtyneessä tilassa. Te koskettelette kaikkia miehiä ja naisia, katselette kaikkia naisia … en voi ymmärtää, se on pahempaa kuin apinoilla. Kamalaa. 

Teidän on rauhoitettava ja viilennettävä Muladharaanne, että Ganesha antaisi siunauksensa Sille. Kunnioitus puuttuu. Ongelma ei ole niin selvästi esillä, että voisin sanoa, "teidän pitää kunnioittaa itseänne". Se ei tule kuntoon tällaisilla kehotuksilla. Teidän on istuttava alas, meditoitava ja yritettävä rauhoittaa sitä. Keskustelen Gavinin kanssa ja kerron hänelle mitä keinoja voisi käyttää, koska en voi kertoa teille avoimesti täällä. Mutta tämä kaikki on kuitenkin fyysisellä tasolla. Mielen tasolla teidän on oltava tarkkoina, että näkisitte, mistä mieli kulkeutuu likaisiin asioihin. Miksi mieli aina hakeutuu aistillisuuksiin? Katselkaa lintuja, kukkia, luontoa, kauniita ihmisiä, vain katselkaa. 

Toinen kamala asia lännessä on se, että naiset laittavat esille vartaloaan saadakseen miehet kiihottumaan. Miehet varmaan tekevät samalla tavalla. He haluavat koko ajan kiihottaa toisiaan ja elävät idioottimaisessa kiihottuneisuuden maailmassa. Teidän pitää laittaa esille kauniita asioita, kuten kukkia ja kauniita koriste-esineitä. Ymmärrättekö? Ettehän te ole mitään esineitä! Kehonne on teidän yksityisomaisuuttanne. Ettehän te levittele kultakorujannekaan kadulle? Kokeilkaapa joskus. Ette halua, että kultanne riistetään teiltä, mutta ette pane pahaksenne, jos siveyttänne riistetään. 

Kaikki katselevat teitä likaisin silmin. Ettekö tunne joutuneenne häväistyiksi? Mutta kun ego on likainen, se ei piittaa. Se tuntee tyytyväisyyttä, kun ihmiset katselevat. Ihmiset riistävät teitä. He ryöstävät siveytenne. Mutta sahaja-joogit eivät ole sellaisia. Mutta silti Minun on kehotettava teitä puhdistamaan sydämenne ja mielenne ja vetämään itsenne kuiville. Ihmisten mielet toimivat hyvin kummallisesti, siksi suurimmat häiriöt ovat ihmisten aivoissa. Ihmiset ovat hyvin hämmentyneitä, hyvin hämmentyneitä, koska tällaisessa elämässä ei ole viisautta. 

Teistä tulee vain seksiin suuntautuneita. Senhän pitää olla täysin päinvastoin. Jos olette suuntautuneita rahaan, haluatte vaalia rahaa. Jos olette suuntautuneita omaisuuteen, haluatte vaalia sitä. Jos saatte pienen antiikkiesineen, haluatte vaalia sitä. Entä tämä omaisuutenne, joka on kaikkein arvokkainta, miksi ette halua vaalia sitä, koristaa itseänne sillä ja palvoa sitä? Olen aika huolestunut siitä, että salaa ihmiset elostelevat tällaisilla asioilla. Joskus he ovat tekopyhiä, eikä se haittaa heitä ollenkaan. He ovat kyllä sahaja-joogeja, mutta tässä suhteessa he voivat mielestään tehdä mitä lystäävät. Ja joskus joku jopa sanoo: "Äiti on sanonut, että se ei haittaa." 

En koskaan ole sanonut sellaista! Tässä asiassa en voi tinkiä ollenkaan. Teillä täytyy olla siveä asenne itseänne, elämäänne, olemustanne ja persoonallisuuttanne kohtaan. Olette pyhimyksiä. Jos pyhimyksen luonne ei ole hyvä - kutsun sitä luonteeksi, luonteen syvemmäksi olemukseksi - ei kysymyksessä ole pyhimys. Puhtautta on vaalittava. Siitä asiasta ei voi tinkiä. Tiettyjä perusasioita ei voi loukata. Jos tämä toimisi kollektiivisesti, kukaan ei huijaisi itseään, kukaan ei pettäisi itseään, vaan keskittyisi ylösnousemukseensa. Jos ajattelette ylösnousemusta, kuinka nousette ylöspäin, jos ajattelette hetkiä, jolloin saatoitte tuntea iloa, jos ajattelette päivää, jolloin tapasitte Minut ensi kerran, jos ajattelette kaikkia muita kauniita ja pyhiä asioita, mielenne voi puhdistua. 

Aina kun vääriä ajatuksia alkaa nousta mieleenne, voitte sanoa: "ei tätä, ei tätä, ei tätä." Tämä on enemmän mentaalia kuin fyysistä. Tiedän, että se on vaikeaa, mutta jos olette saaneet oivalluksen, miksi ei myös tämä onnistuisi? Teidän kaikkien on ymmärrettävä, että tämän asian kanssa ei voi tehdä kompromissia. Jos jatkatte tällaista, saattaa koittaa päivä, jolloin teidät heitetään kokonaan ulos kuin mikä tahansa paholainen. Tästä ei voida tinkiä. Komentakaa itseänne, älkää pettäkö tai huijatko itseänne. Ette voi nousta, jos sisällänne piileksii mitään tällaista. Teidät vedetään alas, koska se on teidän heikkoutenne, ja muututte aina vain heikommiksi ja heikommiksi. Ainoa kysymys on tämä: "Missä on huomionne?" 

Kääntäkää huomionne pois. Aluksi tarvitsette harjoitusta, pientä ponnistelua, mutta myöhemmin kaikki tapahtuu automaattisesti. Teidän ei tarvitse pinnistellä, teidän ei tarvitse huolehtia. Päinvastoin, tulee olemaan mahdotonta toimia millään muulla tavalla. On niin paljon ehdollistumia. Olemme joutuneet ehdollistumien valtaan, olemme pilanneet itsemme. Tämä ehdollistuma on kaikkein salakavalin ja pahin. On mahdotonta taistella Sahaja Yogassa, ellette itse omakohtaisesti hoida asiaa kuntoon. Muladhara on yksi kaikkein herkimmistä ja voimallisimmista chakroista. Siinä on hyvin paljon poimuja ja ulottuvuuksia. 

Jos Muladharanne ei ole kunnossa, muistinne alkaa pettää. Jos Muladharanne ei alun perinkään ole kunnossa, viisautenne alkaa pettää. Suuntavaistonne alkaa pettää. Mielenvikaisuus, joka nyt on alkanut lisääntyä Amerikassa ihmisillä jo ennen 40 vuoden ikää, johtuu siitä, että Muladhara ei enää toimi. Suurin osa parantumattomista sairauksista syntyy heikon Muladharan takia - fyysisellä puolella. Mielen ongelmat, suurin osa mielen ongelmista, joita olemme nähneet, sanoisin noin 90-prosenttisesti, johtuvat heikosta Muladharasta. Jos ihmisellä on vahva ja voimakas Muladhara, se ei aiheuta ongelmia, sillä tiedätte, että Muladharalla on hyvin vahva kiinnityskohta täällä takana. Jos mieli alkaa järkkyä, siitä syytetään aivoja. Se ei johdu aivoista, vaan pikemminkin Muladharasta. Fyysisen ja myös psyykkisen turvallisuuden takia teillä on oltava terve asenne Muladharaa kohtaan. 

Siksi haluan teidän kaikkien menevän naimisiin, ja jo muutama päivä avioitumisen jälkeen huomaatte, että huomionne alkaa kääntyä avioelämän muille alueille. Mutta vain jos olette sahaja-joogeja, sillä aistillistamisesta on tullut nykyelämän tärkein teema. Heittelehditte vain ihmisten tahallisesti aikaansaamalla myrskyävällä merellä. Media, kirjat, aatteet, kaikki nämä saavat aikaan sisällenne kamalan, kiihkeän luonteenlaadun. Sellaisella ihmisellä ei ole kärsivällisyyttä eikä tasapainoa. Tosiasiassa hän teeskentelee, ja hänellä on todella huono vasen Vishuddhi. Tämä aiheuttaa hyvin paljon ongelmia. Unohtakaa kaikki, mikä tapahtui ennen oivallusta. Mitä tahansa olettekin tehneet, unohtakaa se. Älkää huolehtiko. 

Mutta muistakaa yksi asia, että Muladharanne on vahingoittunut, joten teidän pitää huolehtia Siitä, teidän pitää rauhoittaa Se, teidän pitää palauttaa Se normaaliksi. Teidän täytyy tehdä Siitä terve, tasapainoinen keskus, jotta Shri Ganesha voi taas hallita Sitä. Kun puhun Shri Ganeshasta, värähtelyt käyvät jo liian voimakkaiksi. Puhumme viattomuudesta, mutta jos haluamme herättää viattomuuden sisällämme, meidän on oltava täysin valppaita ja tarkkailtava valppaina mieltämme. Mitä se ajattelee? Minne se menee? Minne tämä varas on menossa? Yrittääkö se temppuilla? Suunnitteleeko se jotain metkuja? Selvä! 

Teidän on oltava valppaita, hyvin valppaita. Olen jo kauan halunnut puhua tästä asiasta. Ja nyt Minun on kerrottava eräs asia: teidät tullaan paljastamaan. Tämä on yksi Mahamayan ominaisuuksista. Hän paljastaa teidät. Teidät paljastetaan, jos yritätte temppuilla Minun kanssani. "Minun kanssani" tarkoittaa: Kundaliininne kanssa. Jos yritätte temppuilla Kundaliininne kanssa, teidät tullaan paljastamaan, ja saatte hävetä itseänne. Pyydän, olkaa hyvin varovaisia ja yrittäkää saada Muladharanne taas oikein terveeksi ja voimalliseksi. 

Jumala siunatkoon teitä! 

Meidän pitää rukoilla: "Anna Muladharamme olla terve ja vahva". Siinä kaikki. Rukoilkaamme. Muladharalle on olemassa tiettyjä harjoituksia. Selitän ne Gavinille, joka on Englannin johtajanne. Hän kertoo sitten teille. Sen pitää tapahtua suullisesti. Sitä ei pidä kirjoittaa muistiin. Ashramien ja muiden paikkojen johtajien pitää tulla tapaamaan häntä aina kerran kuussa, jolloin näistä asioista puhutaan. Tämä on salaisuus, josta ei pidä keskustella avoimesti. 

Se on teitä itseänne koskeva salaisuus. Tätä ei pidä kirjoittaa muistiin mihinkään. Siitä ei pidä puhua, vaan kaikkien pitää työskennellä itsensä kanssa niin, että voitte nauttia Shri Ganeshan siunauksesta. Tämä koskee ehkä enemmän naisia kuin miehiä. Miehet joutuvat kärsimään enemmän kuin naiset, ja siksi naisten täytyy olla hyvin tarkkoja. Kehittäkää hyvät suhteet veljienne kanssa. Jos ette todella vakiinnuta korkeampaa luonnettanne, miehetkään eivät voi kehittyä. Olette nähneet, että Intiassa naiset eivät pidä siitä, että heitä katsellaan tai kosketetaan. He eivät pidä siitä. Naisia on tappanut itsensä, polttanut itsensä elävältä tuhansittain, koska ovat ajatelleet, että joku kajoaa heidän kehoonsa. 

Keho on niin vahvasti sidoksissa 'Atmaan', Henkeen. Vaikka se onkin kehonne, on viattomuus Henkenne keho. Kaikki voitte tulla sellaisiksi, koska teistä on nyt tullut joogineita. Nämä naiset eivät olleet joogineita, mutta he tunsivat siveytensä voiman. Asia koskee enemmän täällä olevia naisia, että he pyrkisivät kehittämään ylevyyttä, siveyttä ja pyhyyttä ympärillään, ja näin miehet kunnioittaisivat heitä ja kehittäisivät samoja ominaisuuksia sisällään. 

Kiitos paljon.  

