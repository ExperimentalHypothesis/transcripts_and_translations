19 aprilie 1987
Easter Puja
Ashram of Pichini, Rome (Italy)
Easter puja. Ashram of Pichini, Rome (Italy), 19 April 1987.

Paşte Fericit tuturor! Este o zi măreaţă să fim la Roma pentru a sărbători învierea lui Iisus. Acum trebuie să reînviem creştinismul, care se mişcă în direcţie opusă învierii lui Christos. După cum ştiţi, Christos a fost chaitanya completă, dar El a venit în corpul chaitanyei. Întregul Său corp era chaitanya. Iar El a înviat singur, prin El Însuşi, pentru a arăta lumii că puteți reînvia și voi, dacă vă puteți umple corpul cu chaitanya. Întotdeauna există o luptă între Spirit şi materie. Aşa cum remarcăm în viaţa umană, materia încearcă tot timpul să domine Spiritul, și astfel eşuăm în drumul către Învierea noastră. Eşuăm în drumul către Învierea noastră deoarece cedăm în faţa materiei. Venim din materie și este uşor să ne întoarcem la materie. Dar toate naţiunile creştine s-au orientat către dezvoltarea materială - către identificarea cu materia, nu către sublimarea ei.

Motivul pentru care mergem într-o direcţie greşită este că materia a devenit prea importantă pentru noi. Suntem atât de identificaţi cu materia, cu propriul corp, cu tot ceea ce înseamnă materie pentru noi. Oamenii sunt atât de îngrijoraţi de lucrurile materiale. Observ că întreaga cultură a devenit materialistă, iar oamenii sunt complet ruşinaţi de ea, dar continuă încă să meargă pe acest drum atât de ruşinos şi degradant, care degradează ființele umane. Venind în Occident, am văzut această tendinţă foarte clar.

De exemplu, într-o gospodărie, orice se cumpără poate fi vândut din nou, oricând. Indiferent ce vor achiziționa, vor avea grijă să fie de un anumit standard. Cum ar fi, spre exemplu un diamant, trebuie să fie un diamant perfect, pentru că trebuie să fie vândut din nou. Dacă cumpără o casă, le este teamă să nu cumva să se strice sau să o decoreze, să nu facă ceva care ar putea să scadă preţul casei decorând-o într-un fel care ar putea să nu le placă și altora. Totul este de vânzare. Nu se bucură niciodată de materie, înțelegeţi? Nu există bucurie. Orice cumpără, se gândesc dacă pot vinde din nou. Chiar și în cazul pietrelor prețioase. În India toată lumea îşi permite să cumpere pietre prețioase. Cei bogaţi le vor cumpăra pe cele mai scumpe, iar cei săraci le vor cumpăra pe cele obişnuite. Oricine își permite să cumpere argint, pentru că unii pot avea argint 100%, alţii într-o proporție mai mică, iar alţii cumpără obiecte placate cu argint. Dar dacă mergi în orice ţară din Occident, trebuie să fie marcat. Trebuie să fie marcat. Nu îl vor cumpăra până când nu va fi marcat. Dacă are marcaj, înseamnă că argintul va putea fi revândut. Presupunând că vreți să cumpăraţi argint în India - nu este marcat, acolo nu există așa ceva - dar dacă vreți vreodată să-l vindeți, dacă sunteți nevoiți să o faceți, atunci mergeți la magazin iar ei știu care este valoarea acelui obiect de argint. Și vă plătesc în acest fel. Dar noi nu avem marcaje în India. În cazul aurului fac acelaşi lucru; chiar și aurul de 9 carate este marcat. Ce este aurul de 9 carate? Nu conține aur aproape deloc, dar chiar și pe acela îl vor marca. Și prin asta va deveni foarte scump, pentru că neavând zăcăminte mari de aur, îi pun un marcaj și îi cresc prețul.

Întreaga economie este construită în mod stupid, în direcţia materialismului. Materia nu este pentru a da bucurie ci pentru a fi vândută. Deci nu se bucură de nimic în vieţile lor. Nu ştiu dacă în ziua de azi plasticul poate fi revândut, dar am văzut oameni care au o grijă deosebită și pentru plastic, pentru inox, pentru tot ceea ce dețin. S-ar putea să nu poată fi revândute, dar psihologic vorbind, sunt construiţi într-un asemenea mod, încât vor să păstreze chiar și aceste lucruri. Dacă au un lucru de plastic, sau un fir de aţă, orice, chiar și un ac, își doresc să-l păstreze. Nimic nu se aruncă.

Toate aceste lucruri vă vor conduce către nefericire, frustrare şi stupiditate. Ei generează acum un gen de non-conformism. Nonconformismul nu este nimic altceva decât o altă formă de materialism, care este urâțenie. Spre exemplu vopsindu-vă părul deveniţi nonconformist, dacă purtaţi pantaloni găuriţi, atunci sunteţi nonconformist, dacă purtaţi haine murdare, sunteți nonconformist, dar de asemenea aceste lucruri sunt vandabile. Există magazine unde poţi cumpăra haine murdare, decolorate. Toate aceste mode vin din cele două extremități sau cele două laturi ale atitudinii materialiste a fiinţelor umane. Uneori oamenilor nu le este rușine să-și ceară înapoi lucrurile. Presupunând că cineva a uitat o lingură undeva, va telefona de trei ori, „Lingura mea este la tine? Ai găsit-o?” Fără nicio ruşine, nu există nicio cultură în privinţa asta. Poate că în trecut era mai bine. Spre exemplu în India din câte știu chiar și acum, într-o familie bună, se spune întotdeauna că „Dacă stiloul cuiva este la tine, ai grijă să îl înapoiezi, dar dacă aurul tău a rămas la cineva, nu întreba de el, nu se cade, nu este în cultura noastră, nu este elegant.” Dar întregul rafinament a devenit acum materialist, te înnebunește, iar occidentalii sunt complet subjugați de el.

Spre exemplu, dacă trebuie să serviți vin și alte lucruri, trebuie să aveţi diverse tipuri de pahare, diferite feluri de farfurii şi de linguri. Aveţi linguri pentru avocado, linguri pentru diferite alte lucruri, și continuați așa ca niște nebuni. Dacă nu faceți asta, ceilalți vor râde de voi când vă vor vizita, „Doamne, ne-au servit avocado cu linguriţe de îngheţată!” Acesta este cel mai mare păcat care poate fi comis.

Deci ideea de păcat devine atât de materialistă şi de lipsită de sens. Astfel Reînvierea nu poate avea loc când materia este atât de inertă și lipsită de viață. Apoi materia intră în creier. Când intră în creier, putrezește acolo. Apoi începeți să discutaţi, să zicem, despre activităţi bancare, sau despre cum să economisiţi. Aș spune că pretutindeni în Londra mantra este: „economisiţi bani”. Chiar și în aeroport, există o reclamă mare cu textul: „Economisiţi bani închiriind taxiul de la aeroportul Heathrow”. Imaginaţi-vă. Nu sunt nici măcar conştienţi de ceea ce fac. Tot timpul: „Economisește bani, economisește una, alta”. Pentru ce? Pentru că sunt atât de frustraţi. Toate lucrurile materiale vă dau atâta frustrare încât vreți să economisiți bani pentru a depăşi frustrarea. Iar frustrarea este contrabalansată de droguri sau de consumul de alcool şi tot felul de lucruri lipsite de sens; și de asemenea de consumul de brânză mucegăită sau alte lucruri care sunt în totalitate materie moartă, lucruri inutile care vă fac lipsiţi de viaţă şi letargici, astfel încât să puteți fugi de realitate. Deoarece sunteţi atât de frustraţi, încât vreţi să găsiţi ceva care să contracareze această frustrare. Dar nici prin astfel de lucruri nu reușiți să scăpați de ea, și sunteți încă extrem de nefericiți.

Deci care este următorul pas? Dacă sunteţi atât de nefericiţi va trebui să găsiţi altceva. Este ca în povestea pe care o spun, despre niște copii neastâmpăraţi, a căror mamă pleacă spunându-le: „Nu sunteţi copii cuminţi, aşa că vă voi încuia în bucătărie”. Pentru că oriunde în altă parte, pot sparge sau strica lucruri care nu ar mai putea fi revândute, probabil. Așa că i-a încuiat în bucătărie, gândind: „Ce ar putea strica acolo?” Când s-a întors i-au spus: „Ţi-am mâncat toate frunzele de ceai!” În același mod, oamenii când devin atât de frustraţi, nu ştiu ce să facă, așa că îşi pun cuie în urechi, ace în obraji, ceva în nas, - nu ştiu ce să facă cu ei înşişi. Astfel îşi vor smulge mustăţile sau îşi vor vopsi părul, sau vor face tot felul de lucruri lipsite de sens. Oameni absolut frustraţi!

Dar partea cea mai rea, care nu poate fi înţeleasă, este că sunt atât de siguri de ei! Nu vor trata aceste lucruri cu neîncredere, ci cu încredere deplină. Atenţia lor este peste tot, să vadă: „Cum ar trebui să fim?”. Dacă văd un copac ale cărui frunze au devenit complet uscate, veştejite din cauza lipsei de hrană, vor să devină asemeni lui. Vor să devină oameni care suferă de malnutriţie, să arate ca nişte oameni nefericiţi, trași la față, cu nas proeminent, ceva în genul ăsta, arătând ca nişte oameni bolnavi. Acesta este modul în care înțeleg să-și exprime frustarea.

Dar Iisus a pregătit calea - în sens contrar. El a spus, „Puneţi chaitanya în interiorul materiei voastre”, astfel încât să vă bucurați de chaitanya. Puneţi chaitanya, adică vibraţiile, în interiorul materiei. Acesta este mesajul Său. Nu a obţinut învierea numai prin eliberarea Spiritului, ci întregul Său corp a fost reînviat. Deci El a vorbit despre reînvierea corpului, adică a materiei din interiorul nostru. Când venim la Sahaja Yoga, de asemenea, Kundalini se ridică, vă dă Realizarea Sinelui, iar voi simţiți chaitanya în mâini şi în jurul vostru. Feţele voastre strălucesc ca nişte lotuşi minunaţi, pielea se îmbunătăţește, arătați înfloritor, totul vă merge bine, dar încă mai aveți ataşamente materiale, care pot fi foarte subtile sau foarte grosiere. Cele grosiere ar putea fi cele de genul: „Acesta este covorul meu, maşina mea, acestea sunt podoabele mele” - ceva de genul ăsta. Dar dacă vorbim despre natura lui Christos, va trebui să vă identificați cu materia care este vibrată, care vibrează, care are valoare vibratorie - nu valoare materială, ci valoare vibratorie, valoare spirituală, valoare divină. Ar putea fi orice, ar putea fi niște flori, ar putea fi apă, ar putea fi un sari, un scaun, orice. Acel obiect devine preţios.

Deci atenţia începe să se mute de pe lucrurile grosiere pe vibrații. Dar chiar şi acum dacă atenţia voastră este acaparată de lucrurile materiale, atunci vă va fi greu să creşteţi într-un ritm alert. Tot ce folosiţi este util vibraţiilor voastre sau nu? Tot ce faceţi este bun pentru vibraţiile voastre sau nu? Sau continuați cu aceleași lucruri pe care le făceați și înainte? Ca acei nebuni pe care i-am văzut ieri, veniți în vacanță, dar care nu știu cum să se bucure de ea. Au încercat totul, vedeţi? Trebuie să fi plătit o grămadă de bani agenției de turism, trebuie să fi cheltuit o sumă mare pe hotel, pe meniul de la restaurant, dar cu toate astea am simţit că nu se bucurau deloc. Niciunul nu era bucuros, arătau nefericiţi şi nu ştiau ce să facă. Până la urmă, Mă gândeam că ar putea pur și simplu să meargă să-şi spargă capetele cu frustrările lor.

Deci materia nu vă poate da niciodată bucurie. Numai materia care este vibrată, care are vibraţii, vă poate da bucurie. O fiinţă umană nu vă poate da niciodată bucurie, fie că este soţia sau copiii voştri, fie că este tatăl, mama voastră sau oricine altcineva decât dacă are vibraţii, deoarece bucuria înseamnă binecuvântările lui Dumnezeu. Iar dacă nu aveţi conexiunea cu Dumnezeu, orice veţi încerca, orice veţi obţine, nu vă va da niciodată acea bucurie. Puteţi avea o încredere artificială, pentru că o persoană care este frustrată va încerca să arate în exterior că este foarte fericită. Este ca și cum ai fi tensionat dar spui: „Sunt foarte relaxat”.

Deci, pentru a-și păstra imaginea, ar putea spune: „Suntem foarte încrezători”, dar de fapt sunt oameni foarte slabi, lipsiți de încredere. Ar putea fi copiii voştri, orice persoană, orice fiinţă umană. Ați putea să vă gândiți foarte mult la acea persoană, ați putea să vă identificați foarte mult cu ea, crezând că este un lucru bun, că este cea mai măreață persoană întâlnită vreodată, însă nu vă va putea da bucurie. În timp ce o persoană obişnuită, un muncitor, un cerşetor sau un sadhu care locuieşte singur într-o pădure, ar putea fi o personalitate atât de dătătoare de bucurie. Chiar dacă va vorbi sau nu va spune nimic, va fi atât de preţioasă şi valoroasă pentru voi, în comparație cu o persoană bogată, sus-pusă sau extrem de adorată.

Creştinismul a eşuat din cauza lăcomiei pentru lucrurile materiale. Ei bine, îl aveți aici pe dl. Papă - soţul Meu a mers să-l vadă. Papa a fost foarte drăguţ cu el pentru că soțul Meu ocupă o funcție înaltă în lumea materială, dar nu ar accepta să Mă întâlnească pe Mine. Sau, poate că Eu nu aș accepta să-l întâlnesc. Deci întregul sistem de valori ar trebui să se schimbe, iar sistemul de valori ar trebui să fie acela în care nu vă pasă decât de Spiritul vostru, de nimic altceva. Nimic nu contează în afară de Spirit. Spiritul vă dăruieşte confortul unui palat, vă dăruieşte binecuvântarea protecţiei complete, vă dăruieşte bucuria tuturor tipurilor de relaţii din lume. Și atunci de ce să vă pese de ceva care nu este benefic? Puteţi vedea asta atât de clar.

Dacă aveţi o viziune clară, puteţi observa atâtea lucruri în jur, că oamenii sunt atât de nefericiţi şi atât de jalnici, alergând după una sau alta. Mai întâi au fost hippy, apoi au devenit punk, acum vor să devină nişte gentlemeni bine îmbrăcaţi. Totul trece de la o fază la alta, și nu îi duce de fapt nicăieri.

Vedeţi atât de clar că sunteţi deosebiți de ei. Sunteţi la un nivel diferit şi îi vedeţi, deci nu vă alăturați lor. Încercaţi să reflectați frumusețea din interiorul vostru astfel încât să vină ei spre voi, și înțelegând voi înșivă, să-i faceți și pe ei să înțeleagă că sunteți oameni născuți a doua oară, că ați reînviat. Spiritul este întotdeauna în inima voastră, este întotdeauna acolo, vă priveşte, vă observă. Dar acum pentru că materia care înconjoară Spiritul este reînviată şi vibrată, ochii vă strălucesc, pielea vă strălucește, chipul vă este luminos, arătaţi atât de frumoși. Asta este Învierea de fapt.

În Sahaja Yoga, nu este loc pentru seriozitate prostească. Pentru ce sunteți serioși? „O, trebuie să îmi vând diamantul și mi s-a spus că are un mic punct negru”. Și ce? Poartă-l. Toată această seriozitate vine din materia moartă din creierul vostru. Și ştiţi deja că pe ce este mort cresc ciuperci. Și de asemenea știți că ciupercile vă dau tot felul de boli. Deci staţi la distanţă de tot ce este mort. Numai chaitanya poate să vibreze materia, iar până când nu sunteţi conectaţi cu Dumnezeu, nu puteţi vibra nimic.

Marii sfinţi, profeţi, încarnări care au venit pe pământ au încercat să ne spună tuturor, să obţinem conexiunea cu Dumnezeu. Cu toții au spus acelaşi lucru. Și bineînţeles Eu am înfăptuit asta! Foarte bine, ei apreciază acest lucru. Iar voi trebuie doar să aveți grijă ca această conexiune să nu se piardă, să nu fie afectată, să nu fie pusă la îndoială. Stabilizaţi-o în mod corespunzător. Apoi nu o veţi pierde orice s-ar întâmpla. „Soţia mea este aşa, soţul meu este aşa, fratele meu este aşa”. Asta arată că sunteți personalităţi foarte slabe. Dacă aveţi o personalitate puternică, dacă sunteți puternici prin vibrațiile voastre, puteţi face și alte persoane să devină mai puternice, să le aduceţi la Sahaja Yoga şi să le dăruiţi nectarul vieții.

Deci mesajul de astăzi este că fiinţa noastră trebuie să renască atât din interior cât şi din exterior. Kundalini a voastră se înalță mai sus, în regulă, dar trebuie să o și dispersați - pe orizontală - către mâinile, picioarele voastre, către corpul, faţa, gândurile voastre, către absolut orice. O mantră nu este nimic altceva decât un gând care emite vibraţii. Orice gând care emite vibraţii este o mantră, însă vibraţiile pot fi purtate numai de un anumit... sau putem spune că este nevoie de un anumit coeficient. În ţinută, în gândire, în tot ceea ce este lumesc, există un anumit coeficient care generează vibraţiile. Dacă nu există acest coeficient, nu puteţi absorbi vibraţiile şi nici nu puteţi să le transmiteţi.

Deci există doar două moduri de a devia, unul este la stânga, celălalt la dreapta; nu există mai multe. Foarte uşor să scăpați de ele. În Italia există numai două moduri de a întoarce, unul la dreapta și altul la stânga. În acelaşi fel, în interiorul nostru, dacă nu vă duceţi pe stânga sau pe dreapta, și rămâneţi pe centru, sunteți plini de vibrații şi puteți vibra orice! Dar trebuie să rămâneţi pe centru, să nu mergeţi în nicio extremă. Chiar și în Sahaja Yoga sunt oameni care se comportă nebunește, meditează 12 ore. Pentru ce să meditați 12 ore? Vreau să spun că sunteţi deja în meditaţie. Sau dimpotrivă, vor face un picnic din Sahaja Yoga. De la o extremă la alta. Este nevoie să gândiţi că, „Eu sunt Spiritul şi sunt conectat cu Dumnezeu. Cât de mult sunt conectat? Cât de mult absorb? Cât de puternic am realizat această conexiune?” Asta este tot. Nu trebuie să faceţi prea mult pentru asta. A trecut timpul când oamenii obişnuiau să îşi spargă capetele, să stea în cap sau să meargă în munţii Himalaya. Dar un temperament ciudat nu este semnul unui Sahaja Yoghin bun. Toate anomaliile vin de la materie.

Deci, o persoană care se comportă bizar în Sahaja Yoga, ar putea fi bhootish sau ar putea fi egoistă. Unul din aceste două lucruri. Un Sahaja Yoghin nu are manifestări ciudate. Există individualităţi, dar nu lucruri ieșite din comun. Asta înseamnă că nasul va rămâne același, nu se va schimba. Veți avea aceiași ochi, dar în ei va exista lumină. În acelaşi mod tratăm și vestimentația. Începem să purtăm haine sobre, dar nu haine spălăcite sau murdare. Purtăm diverse culori pentru că noi înșine suntem plini de culoare. La Sahasrara există şapte culori. Astăzi port această culoare, pentru că este culoarea primăverii, în India; toate florile sunt galbene, muştarul înflorit este galben, și de aceea este numită culoarea primăverii. În cultura indiană, vedeţi, există o zi în care lumea poartă o anumită culoare, pentru a sărbători primăvara, pentru că noi suntem foarte conectaţi cu natura. Astăzi am primit un mesaj foarte frumos din New York ca și cum ei ar fi visat că voi purta o culoare de primăvară. Mi-aș dori ca cineva să vă citească ce au spus, și veţi fi surprinşi cum reflectă mesajul lor ceea ce port astăzi. Imediat ce am îmbrăcat acest sari temperaturile au crescut. Știam că va fi aşa. Acela a fost momentul când s-a făcut foarte cald şi îmi pare rău, pentru că vouă vă este greu să suportați temperaturile acestea.

Deci astăzi este ziua în care sărbătorim primăvara şi aşa cum ştiţi Eu Însămi M-am născut primăvara iar învierea lui Iisus Christos a avut loc tot primăvara. Deci primăvara începe după învierea lui Christos. Acum suntem în starea de spirit caracteristică primăverii, de a ne bucura, de a fi fericiţi, de a fi binecuvântaţi. Asta nu înseamnă să fim frivoli, vulgari, copilăroşi. Este felul de a fi al unui Sahaja Yoghin! Sunt foarte fericită că ați răspuns atât de mulți aranjamentului Meu spontan de a veni la Roma. Asta arată cât de mult Mă iubiţi şi nu pot exprima cu adevărat ceea ce simt în acest moment, în afara lacrimilor care au apărut în ochii Mei. Christos şi-a sacrificat viaţa - ceea ce desigur a fost un lucru îngrozitor, faptul că și-a sacrificat viaţa, că a suferit atât de mult - dar rezultatul sacrificiului Său, sunteți voi, toţi cei de aici, care acum sunteți născuți a doua oară. Agnya voastră s-a purificat, şi totul este atât de minunat.

Dumnezeu să vă binecuvânteze!