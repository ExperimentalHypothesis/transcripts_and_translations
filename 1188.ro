Gudi Padwa: Meditaţia înseamnă să fiți în starea de conştiinţă fără gânduri

30 martie 1976 - New Delhi, India

Nu putem face meditație, putem doar să fim în meditaţie. Când spunem că vom medita, acest lucru nu are nicio semnificație. Trebuie să fim în meditație. Fie sunteți în interiorul casei, fie sunteți în afara ei. Nu puteți să fiți în casă și să spuneți: „Acum sunt în afara casei”. Sau, când sunteți în afara casei, nu puteți spune: „Sunt în casă”. În același fel, când vă deplasați în cele trei dimensiuni ale vieții voastre, cea emoțională, fizică și mentală, voi nu sunteți în interiorul vostru. Dar când sunteți în interior, asta înseamnă că sunteți în conștiința fără gânduri. Atunci, nu sunteți doar în acel loc, ci sunteți pretutindeni, pentru că acela este locul, acesta este punctul, în care sunteți într-adevăr universal. Începând cu acel nivel, sunteți în contact cu principiul, cu shakti, cu puterea, care pătrunde în fiecare particulă a materiei, în fiecare gând care este emoție, în fiecare planificare și gândire a întregii lumi. Pătrundeți în toate elementele care au creat acest frumos pământ. Pătrundeți în pământ, pătrundeți în akasha (cer, eter), în teja (lumină), în sunet. Dar mișcarea voastră este foarte lentă. Apoi spuneți: „Meditez” - asta înseamnă că înaintați, în penetrarea voastră odată cu Ființa Universală. Dar voi nu vă mișcați singuri. Vă debarasați doar, pentru a fi liberi, de greutatea lucrurilor care nu vă permiteau mișcarea. Când sunteți în meditație, trebuie să permiteți ființei voastre să fie în conștiința fără gânduri. În conștiința fără gânduri, Inconștientul însuși, Achetana însăși, se va ocupa de voi. Veți începe să vă deplasați cu forța Achetanei. Inconștientul va rezolva totul. Vă va duce acolo unde vrea ca voi să mergeți. Păstrați-vă în conștiința fără gânduri tot timpul. Încercați să mențineți conștiința fără gânduri cât de mult puteți. Când sunteți în starea fără gânduri, trebuie să știți că sunteți în Împărăția lui Dumnezeu și oamenii Săi, rânduiala Lui, conștiința Lui, vor avea grijă de voi. Am observat că nici atunci când daţi vibraţii altor oameni nu sunteţi în starea fără gânduri. Dacă daţi vibraţii în conştiinţa fără gânduri, nu veți capta nimic, pentru că toate aceste entităţi care intră în interiorul vostru, toate aceste probleme materiale care se instalează în voi, vă acaparează când sunteţi în cele trei dimensiuni.

Prin Sahaja Yoga aţi deschis porţile fiinţei voastre, ați intrat în propriul regat. Însă nu rămâneţi acolo, ieşiţi tot timpul şi iar vă întoarceți şi vă stabilizați. Nu contează. Nu ar trebui să vă simţiţi dezamăgiţi, frustrați din cauza asta. Sunt oameni care au muncit mii de ani şi nu au putut să se separe de ei înşişi. Numai voi, Sahaja Yoghinii, care sunteți făcuţi după modelul lui Shri Ganesha însuşi, sunteţi atât de puternici, încât puteţi da altor oameni trezirea şi Realizarea. Chiar dacă aveți blocaje, aveţi puteri - ați văzut asta. Chiar dacă nu simţiţi vibrațiile, știți că aveți puteri. Puteţi să daţi Realizarea celorlalți. În prezenţa voastră, oamenii îşi primesc Realizarea. Dar voi trebuie să fiţi acea putere în totalitate. Presupunând că aveți o problemă cu maşina, atât timp cât merge, e-n regulă. Trebuie să o reparați. Tot timpul trebuie să ne reparăm rănile, provocate de prostia noastră, de senzualitatea, de lăcomia noastră, și multe alte false identificări pe care le-am purtat cu noi. Trebuie să ne îndreptăm complet atenția către slăbiciunile noastre și nu către realizările noastre. Dacă ne cunoaștem punctele slabe, vom putea înainta mai bine. Dacă, să zicem, există o gaură în învelișul unei nave iar apa intră prin acea spărtură, atenţia întregului echipaj, a personalului navigant, a căpitanului însuși, va fi pe acea gaură prin care intră apa, nicăieri în altă parte. Tot așa trebuie să fiți și voi, în alertă.

Există atât de multe capcane pentru Sahaja Yoghini, am văzut asta. Desigur, chiar dacă trecutul s-a dus, chiar şi trecutul poate fi depăşit. Încă mai există în prezent multe umbre ale trecutului, care lucrează în interiorul oamenilor. De exemplu, când aparțineți unui grup, sunteţi implicați unii în problemele celorlalți. Cei care au acest gen de implicare prin orice fel de relaţii, trebuie să ştie că asta nu-i va ajuta în propria creștere spirituală. Creșterea fiecăruia este individuală, deși sunteți conectați unii cu ceilalți în mod colectiv și comunicați unul cu celălalt; dar ascensiunea este individuală, absolut individuală. Deci, fie că e vorba de fiul, fratele, sora, soţia, prietenul vostru, trebuie să vă amintiţi că nu sunteţi răspunzători de ascensiunea lor. Nu-i puteţi ajuta în ascensiunea lor. Doar grația Mamei şi propria lor dorinţă, propriul lor efort de a renunţa la tot ce aparține celor trei dimensiuni, îi va ajuta. Așa că de câte ori apare un asemenea gând, trebuie să știți că nu ați atins conștiința fără gânduri în toată plenitudinea ei. De aceea aveţi probleme, care vin din cele trei dimensiuni. Uneori, Sahaja Yoghinii vor constata că o emoție le va apărea în minte. Va fi o emoţie de tristeţe sau frustrare, prin care persoana va fi dezamăgită de ea însăși sau de alții. Ambele aspecte sunt la fel. Am văzut Sahaja Yoghini foarte dezgustaţi de alţii. Nu ar trebui să existe nicio dezamăgire de durată. Sigur, pentru scurt timp, vă puteţi simţi dezgustat. În regulă. E o fază trecătoare. Sau la fel de temporar, v-ați putea simți dezgustați de voi înșivă. Dar dacă persistați în acea nemulțumire sau vă tot agăţaţi de acel sentiment, asta înseamnă că vă condiţionaţi singuri, înseamnă că nu sunteţi în starea fără gânduri, înseamnă că sunteţi în trecut și faceţi din trecut o masă solidă pe capul vostru. În prezent, totul se mișcă rapid. Tot ceea ce nu este etern se mișcă cu rapiditate. În prezent, numai ceea ce este etern rezistă, restul se pierde. Este asemeni unui râu curgător care nu se opreşte nicăieri. Dar râul care se mișcă este etern. Restul lucrurilor se schimbă. Dacă sunteţi una cu Principiul Etern, tot ce nu este etern se schimbă, dispare, se dizolvă şi devine inexistent. Trebuie să ne înţelegem propria demnitate, propria noastră esenţă.

Primul şi cel mai important lucru este că Sahaja Yoghinii sunt cei aleşi. Ei sunt oamenii pe care Dumnezeu i-a ales. În acest oraş, Delhi, există mii şi mii de oameni. Există atât de mulţi oameni peste tot în lume, încât suferim de suprapopulație, dar în Sahaja Yoga sunt foarte puţini. Şi din moment ce voi sunteţi primii aleşi, trebuie să realizați că voi sunteţi de fapt baza fundaţiei. Voi sunteți pietrele care trebuie așezate la temelie și trebuie să fiți puternici, trebuie să fiți răbdători. Iată de ce este necesar ca voi toţi, care sunteţi acum puțini, care sunteți primele lămpi ce vor aprinde alte lămpi în lume, este necesar să vă bucuraţi de puterea eternităţii, de puterea Iubirii divine, de puterea faptului că sunteți o ființă universală. Asta este meditaţia de fapt. Deci când Sahaja Yoghinii Mă întreabă: „Ce să facem pentru a medita?” le spun: „Fiți în conștiința fără gânduri, atât”. Nu faceţi nimic. În acel timp nu numai că vă mişcaţi către țelul vostru, sau că Inconștientul se ocupă de voi, nu doar atât, ci de asemenea, pentru prima dată, emiteți divinitate în natură, în ceea ce vă înconjoară, în alte persoane care sunt conectate universal cu voi. Numai că suntem obișnuiți cu un lucru și anume că noi înșine trebuie să facem ceva și de aceea începem să facem ceva.

Meditația este metoda cea mai sahaj (spontană). Apoi avem rugăciuni și avem Puja. Rugăciunile la rândul lor - dacă sunt spuse din inimă, cu sentimentul de abandon total și cerând ceva etern - sunt la rândul lor, îndeplinite. Doar cereți asta și restul va fi luat în grijă pas cu pas. Toţi Sahaja Yoghinii au anumite probleme. Şi au probleme din cauza trecutului, din cauza aspiraţiilor lor de viitor. Ei bine, când aveţi probleme, în Sahaja Yoga aţi învăţat cum să le depăşiţi. Există atât de multe metode, pe lângă meditație. Le cunoaşteţi foarte bine. Trebuie să ştiţi chakra la care se oprește Kundalini. Dacă Kundalini se oprește la o anumită chakra, care este blocată, nu ar trebui să fiţi dezamăgiţi. Presupunând că instrumentul sau maşina voastră, s-a oprit pe drum, la ce vă foloseşte să vă simţiţi dezamăgiţi? Trebuie să învăţaţi mecanismul. Trebuie să fiţi un bun tehnician și apoi puteţi să vă descurcaţi foarte bine. Deci toate tehnicile din Sahaja Yoga trebuie învăţate şi stăpânite. Le puteți stăpâni doar dând această cunoaștere și celorlalți și învățând din corectarea lor şi a voastră. Nu aveţi de ce să fiţi dezamăgiţi. E cel mai rău lucru. Dacă deveniți frustrați și nefericiți cu voi înșivă, atunci veți avea probleme. Trebuie să râdeți de voi înșivă, să râdeți de mecanismul vostru, care s-a defectat. Când începeți să vă identificați chiar și cu instrumentul, atunci nu sunteți acolo. Voi nu sunteți chakrele, nu sunteți diferitele canale, voi sunteţi conştiinţa, sunteţi puterea, sunteţi Kundalini. Așa că nu trebuie să vă faceți griji de toate aceste lucruri care nu sunt într-o stare bună. Dacă nu sunt în stare bună, puteți rezolva asta. N-a trecut mult de când s-a stins lumina. Dacă s-a stins din cauza căderii curentului, este un lucru serios. Dar dacă nu este lumină din cauza unui bec ars, el poate fi înlocuit, puteți face asta. Așa că nu e un motiv de îngrijorare dacă aveți chakre blocate. Îngrijorându-vă sau simțindu-vă decepționați, aveți de fapt o atitudine greșită față de Sahaja Yoga. „Sahaja”, exprimat într-un alt mod, înseamnă „un lucru simplu”. „Sahaja” înseamnă, a fi Sahaja înseamnă - aș putea defini „Sahaja” prin cuvintele lui Tulsidas: „Jaise rakha hu taise hi rahu” (Fă-mă să fiu așa cum îți place). O astfel de atitudine vă duce atenţia în interior, pentru că exteriorul nu îl luăm în considerare. Uitați de el. Nu suntem preocupați de lucrurile de suprafață. „Cum mă vei menține, așa voi fi”. Și veți fi surprinși că totul se va aranja foarte bine. Chiar dacă, uneori, ați putea simți: „Ar trebui să ajung într-un anumit loc”, „Ar trebui să termin acest bhajan”, „Ar trebui să fac aceste lucruri” și uneori nu reușiți să le faceți. Uneori, din greșeală, lucrurile nu se întâmplă așa cum doriți. Trebuie să acceptați ca fiind voia lui Dumnezeu. Asta e ceea ce dorește El. E în regulă. Aceasta este dorința lui Dumnezeu și acum voi sunteți una cu dorința Lui. Voi sunteți aici pentru a comunica dorința lui Dumnezeu întregii lumi. Iar la acest stadiu, dacă începeți să aveți dorințe proprii și idei despre voi înșivă, atunci, când veți deveni dorința lui Dumnezeu? Acest „eu” și „al meu” trebuie să dispară.

Asta este meditația, unde nu mai sunteți „eu”, ci „Tu”. Kabir Das Ji a scris un frumos poem legat de acest lucru. A spus că atunci când capra e în viață, loveşte cu piciorul și spune: „Main, main” (Hindi) adică „eu, eu” . Când capra moare însă, intestinele ei sunt transformate în corzi, pe care unii sfinți le fixează la instrumentul „tutari”, numit și ektari (instrument cu o coardă), și atunci când sunt atinse cu degetele, ele rostesc: „Tum hai, Tum hai, Tum hai”, adică: „Tu ești, Tu ești, Tu ești”. Iată cum trebuie să murim și să înviem. Voi ați fost înviați deja. Dar Sahaja Yoga, așa cum v-am spus, este asemeni desertului numit kheer (desert indian cu orez și lapte) pregătit într-o oală de lut nearsă: „Kachche ghade ki kheer hai” (kheer pregătit în oală de lut). Deci pământul din oala de lut intră și el în amestec. Dar atenția voastră poate fi pe kheer, pe lapte, și poate renunța la tot ce este pământ din oala de lut. Această putere de a discerne este spontană, este acolo, ați primit-o, e Realizarea Sinelui. Vă puteți simți Sinele, știți că nu sunteți acel pământ din kheer.

Aţi început să vorbiţi despre chakrele voastre în acelaşi fel. Dar singurul lucru, singura problemă, sau singurul neajuns pe care îl au Sahaja Yoghinii este că, deși sunt acolo, atenția lor este încă în exterior. Acesta este singurul neajuns. Dacă atenția nu este acolo, cum să progresăm? Asta e ideea. Este primul lucru. Odată ce spuneţi: „Cum să o retrag?”, înseamnă că ați creat deja implicarea tridimensională. Nu trebuie să o retrageți. Este acolo! Dacă atenţia voastră este în exterior, atunci v-aş spune: „Atenţia trebuie să meargă în interior. Nu e acolo încă.” Dar este acolo. Voi stați acolo. Eu stau aici. Dar atenţia Mea este în exterior. În cazul acesta voi încerca să simt unde sunt, asta-i tot. Unii au simţit, unii au dobândit asta. Știți că printre voi sunt persoane care au ajuns la un nivel înalt.

Cealaltă metodă pe care o folosim este Puja. Am constatat că Puja lucrează foarte bine în ființele umane, pentru că satisface multe din cerinţele obiceiurilor anterioare. Făcând Puja simțiți că faceți ceva legat de asta. Apoi începeți să daţi, la rândul vostru, tot ce credeţi că v-a dăruit Dumnezeu, binecuvântările. Rishi şi muni au descoperit - erau oameni foarte inteligenți - au descoperit cum să le fie pe plac zeităţilor, cum să o mulțumească pe Mama. Deci v-au spus, aşa cum v-au spus chiar și în timpul vieţii Mele, cum să-I fiţi pe plac Mamei. Ei spun că Ea este „Stuti Priya”, adică îi place să fie slăvită. Nu este aşa, dar atunci când slăviți pe cineva din inimă înseamnă că îl acceptați, și acesta este momentul când chakrele încep să creeze o forţă prin care sunteţi propulsați, sunteţi proiectați cu forță, către tărâmul lui Dumnezeu. Deci aceste metode de a face Puja, de a vă ruga, de a spune mantre, au fost create și descoperite de mari cugetători, de mari maeștri în Sahaja Yoga. Și este efortul, sau putem spune efortul lipsit de efort, al Sahaja Yoghinilor, care face ca trupul Meu să vibreze, extrăgând esența din corpul Meu, aș spune, ceea ce face ca Infinitul însuși să fie eliberat prin această ființă finită. Și acest lucru funcţionează, dă roade, am văzut, merge foarte bine. Dar voi ştiţi că după Puja, Mă simt obosită pentru că dacă voi nu puteți primi acea forță, vreau să dorm și să scap de surplusul de vibrații, în „sushupti” (somn profund), intrând în starea infinită. Dacă ați putea primi tot ceea ce emit, în echilibru, în timpul Pujei, asta ar ajuta mult mai mult. Asta înseamnă, ca atunci când faceți Puja, să și primiți. Păstrați-vă în conştiinţa fără gânduri când faceţi Puja, complet concentraţi în a absorbi. Dar în timpul Pujei, oamenii vorbesc, se foiesc - am văzut. Adică, nici nu știu cum să explic! Acesta e momentul când nectarul se revarsă, iar voi doar îl primiți, în completă devoțiune. Se revarsă, cu adevărat. Dacă simțiți vibrațiile chakrelor Mele în acel moment, veți realiza că până și cele mai minuscule rotițe din corpul Meu se mișcă, la intervale diferite, cu viteze diferite, cu dimensiuni diferite. Și chiar nu știu cum să explic! Dar, vedeți, se creează o melodie iar voi trebuie să o primiți. Și este o melodie individuală, potrivită pentru fiecare. Iar când o primiţi, declanșează în voi acea stare a infinitului. Deci, în timpul Pujei, e nevoie să știți că toată atenția voastră ar trebui să fie receptivă.

Astăzi este o zi măreață, este Anul Nou. Peste doi ani, în aceeași zi, va începe Satya Yuga. Este o zi măreață pentru multe lucruri; timp de nouă zile după această zi, este sărbătorită venirea Mamei. Este data, sau aș spune că de fapt calendarul a început de la strămoșii Mei. Iar ei au perceput că aceasta este ziua în care Mama a început să creeze. Și tot aceasta este ziua în care L-a creat pe Shri Ganesha. În stadiul Utpatti (primul stadiu - Geneza), Ea și-a început munca în această zi. Și iată de ce au pus ei această dată ca dată de început, pentru că timpul a început de la această dată, cu mult timp în urmă. De aceea această dată este foarte importantă. Iar dacă treceți de această dată, veți fi dincolo de timp. Trebuie să treceţi de această dată şi să mergeţi dincolo de ea. Trebuie să vă depășiți dharma, religia voastră, să mergeți dincolo de ea, să fiți „dharmateet” (dincolo de dharma). Trebuie să fiţi cele trei gunas și să mergeți dincolo de ele: „gunateet”. Voi sunteţi toate cele trei gunas. Dar treptele pe care pășiți trebuie să fie în regulă, sau cele pe care le-ați urcat deja, trebuie să fie și ele în regulă. Deci atunci când sunteţi dincolo de asta, trebuie să reparaţi cumva acele trepte, pe care le-ați urcat, lucru care poate fi făcut prin meditaţie, prin Puja, prin rugăciuni.

Dar cel mai important, cel mai mare progres este realizat emanând universalitate prin intermediul fiinţei voastre universale. Voi toți trebuie să vă dedicaţi viaţa Sahaja Yogăi şi să vă dăruiți ei din ce în ce mai mult. Printre noi sunt oameni care s-au dăruit din plin, şi prin asta au dobândit de asemenea foarte mult. Trebuie să dăruiți, să vorbiţi despre Sahaja Yoga, să o răspândiţi, să aduceţi mai mulţi oameni care să primească această binecuvântare. Altfel, vor fi scoși în afara procesului de evoluţie. Nu este timp să vă îndoiţi şi să vă gândiţi. Nu vă pierdeţi timpul în toate aceste activităţi inutile. Dacă încă mai aveţi îndoieli, mai bine renunţaţi. A sosit timpul să intraţi în acest proces de evoluție.

Deci astăzi vă urez un An Nou fericit pentru călătoria voastră în viaţa spirituală a acestei lumi. Trebuie să ne gândim la toţi Sahaja Yoghinii, care sunt departe și ar trebui să purtăm în gând iubirea noastră pentru ei, iar ei ar trebui să fie, la rândul lor, binecuvântaţi, aşa cum voi toți sunteți binecuvântaţi aici. Sper că aceste zile importante în care sunt și Eu aici le veți dedica complet vouă înșivă, emancipării voastre, în cele patru aspecte despre care v-am vorbit. Și indiferent ce program se va ivi, luați totul în mod sahaj. Nu ar trebui să insistați cu privire la timp și durată. Acceptați orice vine, în mod spontan.

Fie ca Dumnezeu să vă binecuvânteze!