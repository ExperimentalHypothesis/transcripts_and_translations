Puja de Paște, 21 aprilie 2002 – Istanbul, Turcia

Astăzi ne-am adunat aici pentru a-i venera pe Iisus Christos și pe Mama Sa. Este așa o coincidență că Mama lui Christos a venit și a stat în Turcia. Nu este surprinzător că Ea a trebuit să vină și să stea aici după răstignirea lui Christos? Mă întreb dacă a venit și Iisus să stea cu Ea, mai târziu. Se spune însă că Iisus a plecat în Kashmir, iar Fecioara Maria era cu El. Este foarte posibil ca în drumul Lor să fi trecut pe acolo.

Așadar suntem aici pentru a-i venera. În concordanță cu Sahaja Yoga, Fecioara Maria a fost încarnarea lui Shri Mahalakshmi. Ea a fost Cea care și-a sacrificat Fiul de dragul religiei. Din păcate însă, nimeni nu a înțeles importanța Fecioarei Maria. Nimeni nu i-a înțeles măreața personalitate spirituală. Numai prin Sahaja Yoga puteți înțelege că Ea a fost o personalitate măreață care i-a dat naștere lui Christos.

Este foarte regretabil că Fecioara Maria nu a fost respectată, în special în lumea islamică. Din această cauză femeile nu au nicio poziție în cultura islamică. Experiența Mea în privința lor este foarte tristă. Am înființat o organizație pentru reabilitarea femeilor lipsite de mijloace de trai și toate femeile care s-au înscris sunt musulmane – un lucru foarte trist. Asta deși Profetul Mahomed a spus: „Trebuie să aveți grijă de mama voastră”. Cu toate acestea, aceste femei, deși unele dintre ele au opt-zece copii, au venit la acest azil. Desigur, trebuie să le primim, trebuie să avem grijă de ele, pentru că noi nu credem în toate aceste idei meschine despre religie.

Cea mai importantă religie este „religia umană”. Trebuie să unim toate religiile. Este o sarcină foarte dificilă, fiindcă musulmanii nu-i respectă pe creștini. Creștinii nu-i respectă pe hinduși. Vreau să spun că acest lucru bizar continuă. Ei toți există pentru Dumnezeu, pentru munca și iubirea Lui. Cu toate acestea, nu există respect, nu există iubire. Dimpotrivă, se ceartă, se luptă, se ucid – și asta pretutindeni. Este foarte trist ca în numele religiei și al lui Dumnezeu oamenii să devină atât de cruzi și atât de absurzi. Singura soluție este să le dăm Realizarea Sinelui.

Realizarea Sinelui este numită și Mi'raj, e numită Mi'raj în Coran. Musulmanilor însă li s-a spus că nu pot avea Mi'raj, că numai Profetul Mahomed și nimeni altcineva nu o poate avea. Este ca și cum oamenilor le-ar fi interzis să-și primească Realizarea Sinelui. Ceea ce s-a spus nu este adevărat. Toate ființele umane pot primi Realizarea Sinelui, fie că sunt din Africa, Anglia, America, India, de oriunde. Ei toți își pot primi Mi'raj (Realizarea). Toți trebuie să înțeleagă că ființele umane nu au fost create în această lume pentru a se lupta, pentru a se lupta între ele. Nici măcar animalele nu se luptă. De ce să se lupte ființele umane, și mai ales în numele religiei, în numele lui Dumnezeu?

Christos a venit pe acest pământ doar pentru a realiza unitatea religiei, și totuși și creștinii au început să lupte, dominându-i pe ceilalți. Lumea este plină de conflicte – toată lumea se luptă în numele lui Dumnezeu și în numele religiei. Așadar religia noastră este globală, este unică. Noi respectăm toate zeitățile, toți zeii și zeițele, îi respectăm și îi venerăm. Noi nu suntem atât de stupizi încât să nu înțelegem că Ei toți sunt una.

După ce vă primiți Realizarea, realizați de asemenea că toate aceste zeități există în sistemul vostru nervos central, că ele există în chakrele voastre. Ele nu există doar pentru că așa ne-a fost transmis de-a lungul istoriei ci există cu adevărat, iar acesta este un fapt, că toate aceste zeități există într-o coeziune perfectă, contribuind la învierea întregii lumi. Deci cel mai important lucru pe care l-a făcut Christos este Învierea și în această înviere a suferit foarte mult. A trebuit să treacă prin multe încercări, iar apoi corpul Său a fost reînviat.

În același mod lucrează Sahaja Yoga, adică vă primiți Realizarea Sinelui, care este de fapt Învierea. Astfel toate ideile voastre greșite dispar, toate ideile voastre absurde dispar și nu rămâne nimic altceva decât iubire și înțelegere. A fost dificil să încep această muncă în India și oriunde în altă parte; peste tot am văzut că oamenii sunt atât de ignoranți iar ființele umane se urăsc unele pe altele. Sub o scuză sau alta, din cauza unei anumite idei, care ține de istorie poate, se urăsc.

Această ură a existat atât în India, cât și peste hotare – spre exemplu, generată de apariția lui Hitler. A apărut Hitler cu ura lui pentru ființele umane. A fost o forță satanică care, încarnându-se, a făcut tot felul de lucruri îngrozitoare. Nu vă puteți imagina o ființă umană care poate ucide oameni în modul în care a făcut-o el. A ucis copii, a ucis adulți în camere de gazare și astfel de lucruri oribile. Când am fost în Germania au vrut să îmi arate toate acestea. Am spus: „Nu pot să le văd. Nu voi fi în stare să le privesc!” Soțul Meu însă s-a dus acolo, iar când a venit înapoi a zăcut bolnav timp de șapte zile. Toate astea te fac să te simți atât de rău. Este atât de inuman să te comporți astfel, să ucizi oameni, motivând anumite circumstanțe, diferite concepții și idei greșite. Nu știu ce fel de idei a avut Hitler, ca să-i persecute pe evrei și să-i ucidă.

Tot felul de lucruri s-au întâmplat pe acest pământ, și toate în numele religiei – asta este cel mai cumplit. Pretutindeni oamenii au ucis în numele religiei. Religia vă învață să iubiți, să-L iubiți pe Dumnezeu și să vă iubiți unul pe celălalt. Cum ar putea să vă învețe să urâți și să ucideți? Este foarte surprinzător și acest lucru continuă încă. Această absurditate continuă încă. Numai Sahaja Yoga  poate opri acest lucru lipsit de sens. Și ar trebui să-l oprească, pentru că, până la urmă, suntem cu toții ființe umane. Pentru asta, trebuie să înviați așa cum a făcut-o Christos. Și este posibil acum să aveți Învierea, pe acest pământ fiind, și încă foarte ușor, cu ajutorul Sahaja Yogăi. Profetul Mahomed a numit-o Mi'raj și a descris-o foarte bine, foarte clar.

Dar cine dorește Realizarea? Ei nu vor să-și primească Mi'raj. Dacă cineva încearcă să le dea Realizarea, ei critică acea persoană spunând că: „Este un lucru ridicol. Este ceva complet greșit.” Vreau să spun că asta s-a întâmplat cu toate aceste încarnări. Toate au suferit din cauza ignoranței ființelor umane. Și chiar și Mie Mi se aduc tot felul de critici. Eu însă sunt mult mai puternică, pentru că iubirea este mai puternică decât orice altceva.

Iar iubirea începe acum să se manifeste peste tot în lume; pretutindeni oamenii realizează că ura, acest tip de idei greșite despre ceilalți, sunt absolut periculoase. De îndată ce un număr mare de oameni vor fi conștienți de asta, sunt sigură că ura și ideile greșite vor înceta. Avem multe astfel de incidente – recente chiar – care arată că oamenii te urăsc doar pentru că urmezi o anumită religie. Vreau să spun că nu pot înțelege. Nu pot explica de ce, de ce se întâmplă asta – dar se întâmplă și este foarte greșit să urăști o ființă umană, în numele lui Dumnezeu, care v-a creat.

Oamenii nu-L înțeleg pe Dumnezeu și iubirea Lui. De exemplu, uitați-vă la viața lui Christos. Avea doar treizeci și trei de ani când a fost răstignit. Mama Sa a suferit atât de mult. De ce? De ce L-au crucificat? Pentru că predica iubirea. Nu le-a plăcut ideea de a se iubi unul pe celălalt. Cum îi poți ajuta pe oameni dacă nu-i iubești? Pe ce premise îi poți ajuta pe ceilalți? Pentru că îi iubești, de aceea vrei să te bucuri de ceilalți și să-i înțelegi. Odată ce începi să-i iubești pe ceilalți, acest mit încetează.

Presupunând că v-ați născut creștin, musulman, hindus sau oricare altă religie, ce vă face să credeți că sunteți diferiți de ceilalți? V-ați născut în același fel, ați fost concepuți de propria voastră mamă în același mod, arătați la fel. Nasul, ochii, totul, sunt la fel. Ce vă face diferit? Eu cred că este o chestiune politică la mijloc, este ceva foarte josnic să-i separi pe oameni în numele lui Dumnezeu și al religiei. Dimpotrivă, Sahaja Yoga este pentru a-i uni pe oameni în numele lui Dumnezeu, pentru a-i face să fie una în numele lui Dumnezeu.

Presupunând că oameni din Africa de Sud, sau un loc foarte îndepărtat, cum ar fi Benin, sau orice alt loc, au devenit Sahaja Yoghini – sunt mii de Sahaja Yoghini în aceste locuri – ei toți sunt frații și surorile voastre. Sunt rudele voastre. Mergeți acolo și veți vedea că vă vor trata ca pe propriii lor copii, propriile lor rude. Nu se vor gândi din ce religie veniți, sau din ce sectă veniți – nimic de acest gen. Am fost surprinsă de iubirea lor.

De fapt, iubirea este o calitate înnăscută a ființelor umane. Este o calitate înnăscută. Fiecărei ființe umane i-a fost dată această comoară a iubirii, capacitatea de a iubi. Dar acea capacitate a devenit atât de mică, atât de minusculă, încât oamenii se luptă între ei și se ucid unii pe alții. Este cel mai mare păcat să ucizi oameni în numele religiei. Nu știu cum cred ei că ucigând poți ajunge în Rai! Vor ajunge în cel mai cumplit Iad! Această idee s-a mai diminuat acum, desigur, dar încă există. Oamenii văd acest lucru fără sens manifestându-se zilnic, dar continuă cu el. Ei bine, ce putem face noi, Sahaja Yoghinii, pentru asta? Ar trebui să ne gândim. Haideți să vedem, indiferent de religia în care sunteți născuți – asta este, trebuie să vă nașteți într-o religie, nu puteți pica din cer – deci indiferent de religia în care sunteți născuți, ea nu vă îngrădește. Voi sunteți în granițele religiei iubirii și bucuriei.

Apoi oamenii continuă să plângă, să se lamenteze, să predice despre luptă și nefericire. Cum este posibil? Suntem ființe umane. Nu suntem animale. Nici măcar câinii nu se comportă așa. De ce noi, oamenii, să ne ucidem unii pe alții și să ne facem viața nefericită nouă și celorlalți? Fiindcă dacă îi urâți pe ceilalți, voi înșivă veți fi expuși urii. Un anume X îl va urî pe Y și atunci Y îl va urî la rândul lui pe X. Așadar întreaga civilizație umană pe tot parcursul vieții nu are nimic de făcut decât să urască!

Sahaja Yoga este așa o binecuvântare pentru voi, trebuie să spun, pentru că a iluminat în interiorul vostru toate zeitățile, iar acum știți că aparțineți întregului și nu unor idei stupide. Foarte surprinzător, atunci când am venit în Turcia, știam că Maria a locuit aici, că Fecioara Maria a trăit aici. Există o casă a Fecioarei Maria. Mi-a dat o mare bucurie să știu că Ea a trăit aici, așa că Mi-am spus că trebuie să o venerăm. În definitiv a fost Mama lui Christos! Mama este mamă. Ce importanță are dacă o mamă este creștină, hindusă, musulmană? Nu are importanță. Din iubire Fecioara Maria a permis ca Fiul Ei să fie sacrificat pentru întreaga lume și pentru univers. Ce Mamă! Puteți găsi o astfel de mamă în această lume, care să permită ca propriul ei fiu să fie răstignit? O personalitate atât de iubitoare, curajoasă, atât de universală! Și deci iată-ne aici – e o coincidență, așa cum am spus, că Ea a trăit aici. De ce a venit aici? De ce a venit Ea aici? Ar fi putut pleca direct în Ceruri. A venit și a trăit aici și avem o casă care i-a aparținut. Ei bine, pornind de la această casă creștinii vor începe un cult. Se vor lupta cu musulmanii, iar musulmanii se vor lupta cu creștinii.

Orice ai face, ei se vor lupta. Principala lor trăsătură de caracter este de a se lupta, nu de a se ajuta unii pe ceilalți – în niciun caz. Ei încearcă doar să fie foarte, foarte ciudați și răi. În India am avut atât de mulți oameni buni care au predicat că trebuie să ne iubim unii pe ceilalți. Cu toate acestea, în India, oamenii se luptă. Au existat atât de mulți sfinți sufi în această țară (Turcia). La fel și în India am avut mari sfinți, foarte mari, peste tot. Unii dintre ei erau musulmani, unii erau hinduși, iar oamenii cântă cântecele lor și astfel de lucruri. Cu toate astea sunt venerați separat iar oamenii se luptă chiar și în numele lor. Tot timpul vor să găsească un motiv pentru a se lupta. Sunt ca niște cocoși de luptă, vă spun. Nu mai au nicio calitate umană în interior, care presupune iubire și afecțiune. Ar trebui să fie bucuroși să se iubească unul pe celălalt. Asta înseamnă că și-au pierdut capacitatea de a iubi.

Ce importanță are dacă cineva este născut în China, sau în India, sau oriunde în altă parte? Este o ființă umană, care are la rândul ei capacitatea de a iubi iar voi trebuie să aveți de asemenea această capacitate. Experiența Mea este diferită. Am fost în China cu soțul Meu. Pe atunci chinezii nu aveau sentimente foarte bune față de indieni, nu știu de ce. Cu toate astea au fost atât de buni cu Mine – n- ați crede – atât de buni cu Mine. Văzând modul în care Mă tratau, toți au fost surprinși și s-au mirat: „Ce se întâmplă? Cum de sunt atât de amabili cu Dumneavoastră? În China indienii nu sunt bine văzuți.” „Este un mit”  – le-am spus. „Nu cred că am văzut asta la chinezi. Sunt extrem, extrem de drăguți și respectuoși cu Mine. Ce am făcut Eu pentru ei? Nimic.”

Ei bine, veți fi surprinși, într-unul dintre hoteluri Mi-a căzut o brățară de la gleznă – era de argint. S-a întâmplat! Am plecat apoi într-un loc foarte îndepărtat. Iar ei au pus brățările într-un plic și Mi le-au trimis. Vă puteți imagina? Mi le-au trimis până în acel loc îndepărtat unde eram. Mi s-au umplut ochii de lacrimi. Așadar am spus: „Chinezii sunt oameni foarte iubitori, extrem de iubitori.” M-am dus la programul pe care trebuia să-l țin – o conferință a femeilor. Nu știu de ce, dar niște tineri chinezi M-au întâmpinat încă de la aeroport. Mi-au dus bagajele. Sosisem atât de târziu. Întrunirea era la ora 10:00, iar Eu am ajuns pe la 8:30. M-au urcat în mașină, Mi-au urcat bagajul și au spus: „Trebuie să mergem direct la conferință”. „Foarte bine”, am spus Eu. Am mers cu ei acolo și în acel timp scurt s-au atașat atât de mult de Mine. Când s-a terminat conferința, Mă așteptau afară! De necrezut – aceiași chinezi care erau împotriva indienilor!

Și nu s-au oprit aici! Au adus două mașini, una pentru scaunul Meu cu rotile, una pentru Mine și M-au dus în cele mai bune locuri pentru cumpărături. „Ce veți face?” – le-am spus. „Vă vom urca noi scaunul cu rotile sus.” Vă puteți imagina? Nu îi cunoșteam. Nu-i văzusem niciodată până atunci. Unul dintre ei Mi-a spus: „Mamă, mâine nu voi putea să vin”, „De ce?” – l-am întrebat. „Mâine mă căsătoresc” – a răspuns el. „Cum? Și ai stat cu Mine toată ziua?”– M-am mirat. „M-am bucurat atât de mult de compania Dumneavoastră” – a replicat el. „O femeie în vârstă ca Mine, iar voi atât de tineri!” „Nu, nu, M-am bucurat tot acest timp. O voi aduce și pe viitoarea mea soție să vă cunoască.” Vă spun, Mi s-au umplut ochii de lacrimi. Am spus: „Câtă iubire, câtă bunătate!” Nu făcusem nimic pentru ei, nimic. Nu le-am dat bani, nimic. Doamne, până în ultima clipă au fost atât de atenți cu Mine. Erau foarte tineri – toți sub douăzeci și cinci de ani. Și Mi-au dus scaunul cu rotile trei etaje, urcându-l cu mâinile lor. Am spus: „Nu faceți asta, nu vreau...” „Nu, nu. Vrem să vedeți acest magazin. Ne-am dorit să veniți aici.” „De ce?” – i-am întrebat. „Le va face plăcere tuturor” – Mi-au răspuns.

Nu știu ce i-a făcut să gândească așa – oameni atât de iluminați, vă spun. Prin iubire deveniți iluminați. Prin iubire deveniți înțelegători. Și există deja în interiorul vostru o iubire atât de profundă. Ei bine, politicienii vă vor spune o poveste, apoi altcineva vă va zice: „Veniți și luptați!” – astfel de lucruri. Așa au fost manipulați tinerii în Germania. Acum însă ei se transformă. Întreaga lume trebuie să se schimbe, pentru că a suferit mult. Ceea ce se întâmplă acum nu are nimic în comun cu religia, nu are nicio legătură cu învățăturile sfinților – nu. Nu are nicio legătură. Este ceva diabolic care vă învață să-i urâți pe ceilalți, cel mai rău lucru.

Vreau să spun că voi nu cunoașteți bucuria pe care v-o dă iubirea, pe care v-o dă afecțiunea. Nu cunoașteți această bucurie. În ziua de azi vedeți în ce impas sunt bisericile. Nu pot să înțeleg! Ce oameni proști! Oamenii au creat atâtea legi, și oricare ar fi circumstanțele sau cauzele apariției lor, ceea ce se întâmplă de fapt este că bieții copii suferă. Ei nu au sentimentul iubirii pure. Nimeni nu înțelege ce este iubirea pură, care este în realitate calitatea înnăscută a oamenilor, le aparține dintotdeauna, aș spune. Însă ei nu știu cum poți iubi în mod pur pe cineva.

Scuze, dar asta este ceva foarte, foarte mizer. Nu se cade ca ființele umane să se poarte așa. Nici animalele nu sunt așa. Ființele umane însă pot ajunge la orice extremă. Bogăția frumuseții, bogăția creativității, bogăția artei, temperamentul artistic, bogăția bucuriilor vieții – totul este complet distrus. Când ești asemeni unui cocoș de luptă, nu poți vedea nimic, nimic bun la nimeni și în nimic. Se vor lupta cu alții și se vor lupta și între ei – e un fapt. Vor spune: „Trebuie să luptăm”. În regulă, luptați atunci! Dar se luptă chiar și între ei apoi. Își vor tortura propriii frați și surori. Vreau să spun că ei nu iubesc pe nimeni – asta este esența.

De ce să vorbiți despre religie atunci? Ce a făcut religia? Cum poate religia să vă învețe un lucru atât de oribil precum ura pentru propriii voștri semeni? Și asta nu este doar între creștini, hinduși, musulmani, ci peste tot ființele umane au devenit foarte josnice și necinstite. Ei dau vina pe Kali Yuga. Nu pot să înțeleg. Cum puteți pierde puterea de a iubi? Despre asta a vorbit Christos. A vorbit despre iubire – foarte clar. A spus: „Iubește-ți aproapele ca pe tine însuți”. Ați găsit pe cineva care să se comporte așa? Nu găsiți astfel de oameni. Ce au făcut creștinii care L-au urmat pe Christos? Ce au făcut musulmanii care L-au urmat pe Profetul Mahomed? Și ce au făcut hindușii care L-au urmat pe Shri Rama? Se ridică ei la înălțimea celor pe care îi urmează? Se ridică ei la înălțimea acestor încarnări divine? Niciunul.

Motivul este – nu le aduc nicio vină – că ei nu au avut Realizarea. Ei nu și-au cunoscut Spiritul. Dacă nu aveți Realizarea nu puteți înțelege nimic, nu puteți înțelege bucuria sau altceva. Vreau să spun că dacă mergeți în Germania nu puteți vedea toate mărturiile rămase din timpul holocaustului. Veți leșina dacă aveți cu adevărat calități umane. Chiar și în Japonia, văzând ce s-a întâmplat la Hiroshima, oh, Doamne, am început să tremur, nu am putut suporta. Am spus: „Cum pot fi ființele umane atât de crude? Îngrozitor!” Vreau să spun că în ziua de azi își ucid chiar și propriii copii. La o asemenea extremă au ajuns.

La polul opus este Sahaja Yoga, unde voi iubiți toate ființele umane, pentru că sunt ființe umane, sunt născute în același timp cu voi. Trebuie să vă ajutați unii pe ceilalți și să vă iubiți unii pe ceilalți. Este cel mai important lucru. Dacă puteți dezvolta această iubire, veți deveni Sahaja Yoghini foarte, foarte puternici și veți fi susținuți și binecuvântați de Divin. Divinul vă va ajuta și vă va scoate din toate necazurile, toate suferințele și toate dificultățile, dacă sunteți o personalitate plină de iubire. Aceasta este binecuvântarea Kali Yugăi. Nu a existat înainte.

Ei bine, dacă sunteți o persoană iubitoare, Divinul va face tot ce îi stă în putință să vă ajute, să vă rezolve problemele, să-i pedepsească pe cei care vă fac rău. Vă spun asta din proprie experiență. Eu nu fac niciodată nimic. Nu blestem pe nimeni. Nu Mă cert, nu țip la nimeni. Cu toate astea totul se rezolvă în mod automat. Nici măcar nu-i spun lui Dumnezeu să facă ceva. Dumnezeu este personalitatea cea mai dreaptă, aș putea spune. El este cel care face toată dreptatea. Nicio persoană care se află sub îndrumarea și iubirea Divinului nu poate suferi, credeți-Mă. Aceasta este binecuvântarea Kali Yugăi. Sunt de acord, Kali Yuga este oribilă, oamenii sunt oribili. Așa este. Există însă un lucru: acela că Divinul devine foarte alert în Kali Yuga. Nu a fost niciodată atât de alert. Dacă Christos s-ar fi născut în aceste timpuri, nu ar fi putut fi răstignit. A fost răstignit doar pentru că nu s-a născut în Kali Yuga.

A fi născuți în Kali Yuga este o mare binecuvântare. Acum nimeni nu mai poate fi torturat, nimeni nu mai poate fi oprimat, cu o singură condiție: să fie o persoană umilă. Trebuie să aveți un caracter bun și trebuie să fiți o personalitate foarte iubitoare. Atât. Vă veți bucura de personalitatea voastră iubitoare, și veți primi binecuvântări, pentru că sunteți o personalitate iubitoare. Vreau să spun că Divinul are grijă de voi într-un asemenea mod, încât oamenii îmi povestesc atâtea miracole. Nu sunt surprinsă pentru că știu că Divinul a devenit extrem de alert în privința ființelor umane  care sunt bune și binevoitoare. Va avea grijă de ele, le va sprijini. Va face totul. Este foarte surprinzător că a devenit atât de alert.

Spre exemplu Profetul Mahomed a suferit atât de mult, toți profeții au suferit atât de mult. Acum însă nu mai e posibil, acum Sahaja Yoghinii nu vor suferi. Credeți-Mă că așa va fi! Ei sunt protejați de Dumnezeu însuși. El are grijă de absolut tot. Vă spun, oameni din întreaga lume îmi trimit scrisori după scrisori, despre cum au fost sprijiniți, cum au fost ajutați și, surprinzător, chiar și cum au fost salvați.

Așadar trebuie să avem încredere în noi înșine și trebuie să iubim cu adevărat oamenii. Ar trebui să fim umili și să iubim. Toată această iubire vă va ajuta întreaga viață. Acesta este mesajul lui Christos. Christos a spus: „Iartă-i, pentru că ei nu știu ce fac”– cât de frumos a spus! El a pledat într-un mod plin de iubire pentru toți oamenii răuvoitori care L-au răstignit, spunând: „Oh, Doamne, Te rog iartă-i, pentru că ei nu știu ce fac.” Vă puteți imagina un caracter atât de iubitor ca al lui Christos? Și acum, când îl celebrăm și îl venerăm, trebuie să-i adorăm personalitatea în interiorul nostru, pentru că și noi suntem oameni iubitori. Ne iubim unii pe ceilalți. Peste tot în lume toți Sahaja Yoghinii se iubesc unii pe ceilalți. Desigur, ar putea fi unul, doi, care să nu fie atât de buni, dar majoritatea, 99% se iubesc unii pe ceilalți.

Binecuvântările Mele pentru voi sună astfel: „Fie ca în această zi Dumnezeu să vă dea multă iubire și să vă dea în interior capacitatea de a iubi!” Asta ar trebui să aveți, și iubirea vă va schimba viața complet, veți deveni o personalitate atât de puternică, Sahaja Yoghini foarte puternici. Veți putea face lucruri minunate, veți putea înfăptui miracole, dacă veți dezvolta în voi înțelegerea iubirii.

Dumnezeu să vă binecuvânteze pe toți!