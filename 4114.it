Navaratri Puja (riassunto), Cabella Ligure (Italia), Ottobre 1997.

Oggi è il sesto giorno del Navaratri. Ci sono state molte incarnazioni della Devi, con scopi diversi tra loro. I grandi santi che in passato hanno adorato la Madre, grazie all’introspezione scoprivano stupiti: “Quanti, quanti doni lei ha dato agli esseri umani!” I nostri problemi nascono tutti dal fatto che deviamo dal dharma, dalle valenze già in noi impresse, codificate.

Ma la Devi ci ha dato moltissime cose di cui non ci rendiamo neanche conto. Ad alcune di queste son dedicati quei mantra che iniziano: “Ya Devi sarva buteshu…namastasyè” che significa: “Omaggio alla Devi che risiede in tutti gli esseri…” - riferendosi in special modo gli esseri umani. La Devi esiste dentro gli esseri umani! Fate dunque introspezione e chiedetevi se avete quelle qualità, perché vi sono state date dalla Devi, dalla Shakti che è dentro di voi.

Per esempio: “Ya Devi sarva buteshu shanti rupena samstita namastasye…”. Questo è molto importante. “Omaggio alla Devi che esiste dentro gli esseri umani nella forma di pace”. Trovate che ci siano degli esseri umani che hanno pace dentro e fuori di sé? Molto difficile. Eppure Lei ve l’ha donata questa qualità, vi ha donato questa pace, ma poiché avete deviato dal dharma, ora la pace dovete riconquistarla attraverso l’ascesa, attraverso il risveglio della Kundalini. C’è per esempio chi si sente agitato, chi vuole vendicarsi, chi vuole ferire altri, dare problemi, e prova piacere nel farlo. Ho visto che succede anche a dei sahaja yogi questo.

Un altro mantra dice: “Ya Devi sarva buteshu pritti rupena samstita…”. ‘Pritti’ è la qualità dell’amorevolezza. All’essere umano è stata data la qualità di essere amorevole ma non si vede, perché la prima cosa in cui gli esseri umani si distinguono è la gelosia. Per esempio se io do un regalo a qualcuno, c’è poi chi si sente geloso, anche tra i sahaja yogi. È sorprendente! Come potete soggiacere a questo sentimento quando la Devi vi ha dato come qualità la capacità di amare? Se restate vittime dalla gelosia significa che non siete dei sahaja yogi benedetti da Shri Mataji. La gelosia si manifesta in modi stranissimi. Per esempio c’è chi dice: “Noi siamo di Cabella, mentre voi siete di Albera”. Tanto basta! E sono due paesini  vicini l’uno all’altro come le narici del naso, eppure si crea incomprensione e gelosia fra questi due gruppi di persone. Oppure c’è un altro tipo di gelosia: “Madre, perché non è venuta nel mio Paese, se è andata in quell’altro?” Questo viene anche dall’ignoranza, dal pensare: “Questo è mio, questo è mio, questo è tuo”. Il fortissimo potere di amare che la Devi ci ha dato non è involutivo, inauspichevole, ma evolutivo e auspichevole, dharmico, privo di lussuria e di avidità, privo di gelosia. Ma la mente umana si è sviluppata in maniera tale che certe volte è addirittura orgogliosa di essere gelosa e da questa gelosia nasce, ad esempio, l’avidità. È un fatto: quando uno si sente geloso vuole acquistare la stessa cosa che ha la persona di cui è geloso, invidioso. Vogliamo competere con gli altri. Se pensate che un’altra persona abbia un lavoro migliore, entrate in competizione con lei. Tutte queste cose sono distruttive. I poteri della Devi son poteri che costruiscono. Vi dà tutti poteri costruttivi.

Poi c’è quello: “Ya Devi sarva buteshu kshama rupena samstita…”. ‘Kshama’ è il perdono che viene dal cuore. Sì certo, qualcuno vi avrà fatto soffrire, potrà essersi comportato in modo orribile, ma voi avete il potere di perdonare, che è più grande. Lo usiamo noi il potere di perdonare?

Poi per farvi rilassare cosa vi dà la Devi? Il sonno. Infatti c’è il mantra: “Ya Devi sarva buteshu nidra rupena samstita…”. Quando siete stanchi e non riuscite a dormire è Lei che vi dà il sonno. Il potere di farvi rilassare ve lo dà la Devi che agisce proprio attraverso il sistema nervoso parasimpatico. Il sistema simpatico vi fa entrare in agitazione o vi dà la depressione, mentre il parasimpatico vi fa rilassare; rilassa il cuore, rilassa il corpo, vi fa sentire come se foste addormentati nel grembo di vostra madre. Ma ci sono molte persone che non riescono a dormire perché pensano continuamente a qualcosa che vogliono raggiungere. Se non riuscite a dormire c’è qualcosa che non va in voi, e se voi non riuscite a dormire allora non riesco a dormire neanche io. Qualunque cosa succeda nella collettività ha un effetto su di me. Qualunque cosa sbagliata voi facciate, questa ha un contraccolpo su di me. Alla fin fine perché non riuscite a dormire? Perché vi mettete a pensare a cose che non hanno valore. Per superare questo problema, voi lo sapete, dobbiamo andare in consapevolezza senza pensieri.

La cosa più interessante che la Madre ha messo in voi è: “Ya Devi sarva buteshu brhanti rupena samstita…” (…alla Devi che esiste in tutti gli esseri nella forma di errore). Lei mette degli inganni davanti a voi, perché certe volte i figli non riescono a capire a meno che non si trovino faccia a faccia con dei possibili errori. Devono affrontare l’errore e la madre li lascia sbagliare fino a che non scoprono di essersi perduti. È molto importante che si manifesti questo ruolo di Mahamaya (La più grande Illusione). E di questo si parla in ogni religione: la capacità degli esseri umani di perdersi dietro gli inganni. Quali sono questi inganni, questi errori in cui cadiamo?  C’è l’inganno dell’ego. Per un uomo l’ego è quello che lo fa sentire molto importante, molto potente, gli fa sentire che può fare quello che vuole senza venir mai punito per questo; lo stesso può accadere alle donne. Non capiscono che questo è un inganno che proprio la Madre sta riversando su di noi per farci scoprire che siamo in errore.

Perché se si dice a qualcuno: “Guarda, questo è sbagliato!” quello non vi dà retta, continua a farlo. Non è  maturo abbastanza e quindi continuerà a fare cose sbagliate. Allora la Madre dice: “Vuoi continuare? Va bene, continua, continua pure. Bravo! Vuoi buttarti a mare? Buttati a mare!” Poi quando ci si accorge di essere caduti in errore solo allora si è disposti a cambiare. Senza soffrire d’un problema tanti di voi non ce la farebbero perché sono molto ostinati, pieni di sé e qualunque cosa uno vi dica non l’ascoltate. Anche se si cerca di convincervi a livello mentale, non prestate ascolto. Ma brhanti, questo potere dell’inganno, non c’entra niente con la mente, ne è al di là. Qualche volta è l’unica cosa che funzioni con le persone difficili. Quando si è madri non si vuole che il proprio figlio si rovini, ovviamente. Una madre si sente responsabile e pensa: “Adesso hanno la connessione col divino, questa connessione non può essere infranta, dunque dovrebbero sentirsi sempre felici e benedetti…” Tutto questo esiste già dentro di noi, ci è connaturato, esiste già sin dalla nostra infanzia però gradualmente ce ne dimentichiamo e cominciamo a perderlo. Saranno forse i condizionamenti, sarà l’ego, oppure ci si dimentica di essere delle anime realizzate. Sto parlando a voi, persone realizzate, non sto parlando a gente ormai perduta o che ancora non è arrivata a Sahaja Yoga. Siete stati cresciuti con molta comprensione, con molta dolcezza, con molto amore, ma se non volete capire allora cadrete nella brhanti. 

 

 C’è un altro mantra che dice: “Ya Devi sarva buteshu lajjia rupena samstita”. Lajja… non so come descriverla, non è ‘vergogna’, ma è una specie di pudore, pudore del proprio corpo. Oggi ci sono i concorsi di bellezza, anche in India… Lajja rupena: vuol dire che dovete avere pudore del vostro corpo, specialmente le donne. Fin da piccole le bambine hanno un forte senso del pudore, poi questo scompare, ma all’inizio lo provano addirittura di fronte a me: mi vengono davanti e abbassano la testa, non riescono nemmeno a dire namastè… sono molto dolci!

A loro non piacciono le persone che vestono in modo strano. Una volta mia nipote, quand’era piccola, vide su una rivista una fotografia di una donna in costume da bagno e disse: “Ma che stai facendo? Vatti a vestire, se viene mia nonna ti sgrida!” Poi c’era la fotografia di un uomo, anche lui con un costume piccolo piccolo, e lei continuò: “Ma come te ne vai in giro? Certamente ti succederà qualche cosa!” E disse poi alla domestica: “Butta via questa roba, bruciala!” Una bambina così piccola sapeva che era sbagliato mettersi in mostra così. Non c’è il rispetto, l’atmosfera giusta perché un artista possa mostrare la sua arte, dispiegare il suo talento nel vestirvi. In Giappone, molto tempo fa perché ora sono americanizzati, una volta chiesi: ”Come mai indossate questi kimono? Sono piuttosto cari, e ci vuole tanto tempo per metterseli...” Mi risposero: ”Se Dio ha fatto il nostro corpo così bello, questo dipende dalla Sua arte. Quel che noi facciamo è usare allora la nostra arte per decorarlo.” In India è la stessa cosa, le donne indossano sari fatti con grande arte per rispettare, decorandolo, il proprio corpo.

Ma questo senso del rispetto del corpo sembra proprio essere sparito a causa degli americani, che sembrano davvero gente senza cervello, assolutamente senza cervello. Che potete imparare da loro? Una civiltà che ha solo duecento anni! Ci comportiamo come loro senza capire cosa sta succedendo a loro nel loro paese, senza sapere come vivono, quali sono i loro ideali, le mete della loro vita. Tutti i falsi guru sono andati a finire in America. Perché? Perché gli americani non hanno cervello, se ne avessero non li avrebbero mai accettati.

Hanno cervello solo per le cose meccaniche, per far funzionare un computer o un apparecchio televisivo, ma per quanto riguarda il loro corpo in realtà non sanno come usarlo. C’è stato in India un concorso di bellezza e molte persone di buon senso si sono opposte, perché è come mettere in vendita il proprio corpo. Che differenza c’è tra la prostituzione e queste cose? Se si fanno soldi vendendo il corpo, è una forma di prostituzione comunque. Non si deve vendere il proprio corpo, non è questo lo scopo per cui la Devi ve l’ha fatto. Dovreste invece vestirvi bene, e ci sono tante occasioni per questo. A seconda dell’occasione dovreste vestirvi in modo consono. Se la gente venisse ad un incontro qui con quei vestiti di yuta come fanno gli hippy certe volte, non so cosa mi succederebbe, forse scomparirei. Bisogna avere rispetto per il corpo. Questo è un principio della Devi, Lajja rupena. Qualcuno si giustificherà dicendo: “Ma c’è gente che quando si fa il bagno nel fiume…” e via dicendo, come se fosse una motivazione appropriata. Ma voi siete santi, siete anime realizzate! Non dovete prendere ad esempio chi non è ancora realizzato e si comporta male. Dovete fare quel che deve fare un santo.

Ci sono tante altre qualità ancora che la Devi vi ha dato. Una per esempio è ‘kshuddha rupena’: la Devi è colei che ci ha dato la fame. Dobbiamo mangiare. Cos’è questa moda per cui tutti devono diventare magrissimi? Sapete quante malattie si sviluppano così, a cominciare dall’anoressia? Le donne vogliono mangiare sempre di meno. Potete certamente cambiare abitudini alimentari, ma non è certo lo scopo della vita star lì a sorvegliare il corpo, che non è certo una cosa tanto importante: quel che è importante è lo spirito. La Devi è quella che vi dà la kundalini, che vi dà un metodo per ascendere. Ma c’è gente che è sempre continuamente preoccupata del proprio corpo, e questo non riesco proprio a capirlo, specialmente da parte delle donne che sono le shakti. Per non parlare poi del seguire la moda, che è proprio una pazzia. Quand’ero giovane indossavo una blusa da sari come la porto adesso, ma poi anche in India son cominciate delle mode, e allora la lunghezza delle maniche della blusa ha cominciato a  modificarsi e ogni tanto le maniche diventano più lunghe e ogni tanto più corte, ogni tanto spariscono: a seconda delle mode! Ma cos’è questa assurdità? Perché sprecare soldi in questo modo? Questo è un modello tradizionale, cioè fissato dalla tradizione e va bene così, che bisogno c’è di andare ad accorciare o allungare in continuazione per creare delle mode?  Chi è che ha fatto queste mode, le ha fatte la Devi? Sono persone avide, fameliche che hanno creato la moda, stanno lì a prendervi in giro e voi siete pronti a seguirli.

Mentre anche se io stessa vi ho detto di mettervi, almeno il sabato, dell’olio sulla testa e sui capelli, farvi un bel massaggio e l’indomani lavarvi la testa, questo non lo fate e i capelli vi cadono. Posso capire che non avete mai tempo perché siete sempre indaffarati, ma perché non prendersi cura di se stessi, fare delle cose di buon senso? Se non vi prendete cura con questo tipo di cose del vostro corpo comincerete a perdere i capelli, perderete i denti, invecchierete in breve tempo. Gli uomini poi… mi dicono che adesso anche loro vanno negli istituti di bellezza. Credo che dipenda dal fatto che hanno insieme troppi soldi e troppa stupidità. Non c’è bisogno di andare in nessun istituto di  bellezza. Conducete invece una vita buona, sana con un po’ di esercizio e con la meditazione. Se meditate diventate pacifici, e con la pace arriverà tanta energia. Tantissima energia viene sprecata per pensare. Ma a cosa pensate? Se chiedete a qualcuno: ”A che pensi?” risponderà: “Eh! A tutto!” Ma che significa ‘a tutto’? Perché pensate così tanto, che bisogno c’è di pensare? È un’abitudine, un’abitudine umana quella di pensare, pensare continuamente a qualche cosa. Per esempio qui ci sono tre tappeti. Se ci metto l’attenzione vedo solo quanto sono belli, me li godo, apprezzo il lavoro degli artisti che li hanno creati. Nient’altro, c’è solo questa gioia dentro di me. Ma se chiedete a qualcun altro, si mette subito a dire: “Ah, no questo non va… quest’altra cosa non è fatta bene… e qual’è il prezzo? Sarà caro…” a quel punto la gioia che l’artista voleva comunicare è finita, non la percepite più.

Ma quello che noi cerchiamo invece è proprio quella gioia, è solo la gioia che cerchiamo. E proprio quando c’è modo di ottenerla, la perdiamo perché pensiamo. Pensare è una reazione, è reagire ad ogni cosa e rende la vita miserabile. Rende miserabile sia la vita di chi sta pensando che la vita di chi gli sta intorno. Vi faccio un altro esempio. Sono tre anni che non riusciamo a concludere l’acquisto di un nuovo terreno, perché il permesso di posizionare lì questo hangar che ci serve per i nostri incontri, sta sempre per essere concesso e poi viene ritirato. C’è un ufficio che deve dire la sua, poi ce n’è un altro, poi un altro, e prima un ufficio dice di sì, poi - da quello stesso ufficio, badate - arriva un no. Sono tre anni. Si mettono tutti seduti con grande serietà sulle loro sedie, e ci vogliono consulti e  pareri e delibere… e alla fine che succede? Nulla procede, non c’è pace. Non si capisce, forse vogliono qualcosa sottobanco e si vergognano di chiederlo, non si capisce proprio. Quello che sto cercando di dire è che pensare troppo è un segno dell’ego. Ma il punto è che poi non si trova alcuna soluzione, nessuna soluzione, non si fa altro che discutere, argomentare e polemizzare ma alla soluzione non ci si arriva mai.

È importante che i sahaja yogi facciano introspezione, guardino dentro di sé. Si devono chiedere: “Perché sto pensando? Che cosa sto pensando? Che bisogno c’è di pensare?” Diventerete nirvichara. Non permettete alla mente di prendervi in giro. La mente è come una scimmia, credetemi, è proprio come una scimmia, e quando può, se la lasciate fare, vi fa saltare da un punto all’altro in continuazione, senza fine; e se poi non potete realizzare quello che lei vi suggerisce vi sentite la persona più miserabile del mondo. Ho visto gente sedersi e mettersi a pensare alle cose più assurde. Cosa viene da questo pensiero? Anche a livello globale: che bisogno c’è di andare sulla luna? Tanta gente vive situazioni pericolose, muore... Che bisogno c’è di andare su Marte? Si vede che si è formata un’abitudine: prima sono venuti in India, poi sono andati in Cina, e alla fine son dovuti andare sulla luna. Non riescono a stare fermi, seduti, tranquilli, nemmeno a casa propria. Non riescono proprio a stare fermi in un posto. In meditazione bisogna star seduti in un posto, non ci si può spostare da qui a lì, e da lì a là.

C’è chi sente questo come una cosa difficile. Le donne hanno altri problemi: meditano mentre cucinano, perché non hanno tempo. Hanno le loro amiche, devono andare a fare spese, riempirsi la casa di un sacco di robaccia, e non hanno tempo. Hanno anche il senso dell’avventura, vogliono lanciarsi negli affari e fare un sacco di cose. Per la meditazione non hanno tempo. È importante invece questo fermarsi in un posto. Fermatevi, e state dentro di voi. C’è qualcuno che dice: “Madre, ma se ci fermiamo cominciamo a ingrassare!” E va bene, non fa niente, però almeno vi fermate. Tutte le scuse sono buone per non meditare. “Sì Madre io medito, ma sa, è così difficile di questi tempi... abbiamo tanti problemi, tante crisi...”  In realtà devo dire che di fronte a una qualunque crisi, in Sahaja Yoga o nella mia vita, io immediatamente entro nello stato in cui si è senza pensieri, completamente e spontaneamente. Entro nello stato senza pensieri perché il problema verrà così risolto dal Paramachaitania. Il Paramachaitania risolverà il problema, perché dovrei mettermi a pensare? Scordiamoci il problema, ci penserà il Paramachaitania.

Se non vi affidate al Paramachaitania, Lui non vi aiuta, non vi dà soluzioni, e voi continuate a girare in tondo con il vostro cervello a pensare, pensare, pensare. Vi deve essere ben chiaro che siete collegati col potere divino onnipervadente, un potere d’amore; non un amore stupido, ma un amore che pensa, che è verità, un amore che è gioia. Tutto questo è innato, è già dentro di voi e ora avete ricevuto la realizzazione! Certe volte invece di evolvere ci perdiamo in cose stupide e senza senso. E tanti sahaja yogi si perdono. Recentemente mi hanno detto che abbiamo perduto un centinaio di sahaja yogi che hanno voluto seguire un altro sahaja yogi che si era messo a ‘vedere’ delle cose. E anche loro volevano ‘vedere’. Ma se uno ‘vede’ qualcosa, vuol dire che non è lì, è semplice. Se io sono sulla cima di una montagna, ci sono, e basta; ma se posso vederla quella montagna, vuol dire che non ci sono, lì. Quanto più si può vedere qualcosa, tanto più se ne è lontani. Mi seguite? Lo stato sottile è questo: voi stessi siete lì; quindi come fate a vedere voi stessi? Questa è una cosa che i sahaja yogi devono capire bene, perché ogni tanto arriva qualcuno e dice: “Madre, lui ha visto un’aura attorno a lei…” E allora? Come ha fatto a vedere? Perché se si è lì, non potete vederla. Tutta questa gente che certe volte diventa molto popolare all’inizio di Sahaja Yoga, vi imbroglia e voi a un certo punto vi ritrovate fuori. Questo è quello che noi chiamiamo il Giudizio: ci sono dei filtri, delle selezioni e voi dovete passavi attraverso.

Quando si resta affascinati da qualcosa, è come una prova, si rischia di cadere in questa o quella  trappola, si arriva al punto in cui la distruzione è sicura. Poiché dovete diventare lo Spirito, dovete ascendere nella vita spirituale. Ma se invece il vostro movimento va verso il basso, chi potrà mai aiutarvi? Questa è un’epoca molto interessante, come vi ho detto tante volte: è l’epoca del Giudizio. In quest’epoca dovete stare molto attenti, perché siete voi i giudici di voi stessi, nessuno vi deve dire tu hai un blocco qui o un blocco là, da soli potete sentire quali sono i chakra bloccati. Io faccio il possibile da parte mia per assorbire i vostri problemi e permettervi di ascendere sempre più in alto. Ma ho la sensazione che questo metodo che uso per aiutarvi non vi renda molto forti, perché poi voi pensate sempre: “Beh, poi ci pensa Madre ad assorbire i miei problemi…” Se ricevo cento lettere, novantanove sono di sahaja yogi che mi scrivono di avere questo o quel problema. Ne resto sorpresa: voi avete queste qualità già dentro di voi, innate: usatele! Certi continuano a dirmi: mia moglie mi dà problemi, mio marito mi dà problemi … Perdonateli!

Avete il potere del perdono, mettetelo in atto! E poi, come hanno scritto i santi del passato, voi avete il potere della verità, voi conoscete la realtà. La conoscete molto più di quanto non la conoscessero i santi che hanno scritto le lodi della Devi. Se solo foste coscienti del livello cui siete, non cadreste così facilmente. L’unico punto è questo: dovete capire che la vostra ascesa dev’essere spirituale e che queste qualità già esistono ben strutturate dentro di voi. Più del dharma, che magari possiamo abbandonare, cadendo poi giù. 

Questi poteri che son dentro di voi non possono essere distrutti. Ricordo che la prima volta che sono andata in America incontrai un signore il quale il giorno tornò dicendo: “Madre, ma io sono cambiato, sono cambiato!” E io chiesi: “Che ti è successo?” “Avevo un grande odio per un mio zio, non riuscivo a perdonarlo, non gli rivolgevo più la parola. Ieri l’ho incontrato, l’ho abbracciato e baciato, e gli ho detto: ‘Ti perdono tutto, tutto, non sentirti più colpevole di niente!’ ”  Con il risveglio della kundalini si risvegliano anche tutte queste qualità, la vostra generosità, il vostro bellissimo essere illuminato dallo Spirito, e questo prova al mondo che Sahaja Yoga è la verità. Lo spettacolo di ieri lo ha mostrato molto bene. Ma non ci devono essere soddisfazioni mentali del tipo: ‘Noi abbiamo avuto la realizzazione’... No, no, non si tratta di qualcosa di mentale, è uno stato e per essere in questo stato dovete meditare e trovare il tempo per meditare ogni sera e ogni mattina, e più mediterete e meglio sarà. Non ci possono essere scuse per autoconvincersi. Tutto il resto non è importante, è la vostra ascesa che è importante se vogliamo salvare il mondo in questo Kali yuga. 

Credo oggi di aver reso molto chiaro quali qualità già esistano dentro di voi. Sono già lì,  nulla e nessuno può distruggerle, a parte voi stessi. Se volete distruggerle voi, non ci si può fare niente.

Che Dio vi benedica tutti!

