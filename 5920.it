1 aprile 1986
Birthday Puja
Kolkata (India)

[Traduzione dall’hindi]

Dal 21 marzo state festeggiando tutti il mio compleanno. Ed anche a Bombay il compleanno è stato celebrato per quattro giorni con pieno vigore. Poi è stato celebrato a Delhi ed anche oggi si ha la sensazione che continuerete tutti a festeggiare il mio compleanno.

Questo padiglione è stato decorato in modo meraviglioso, con fiori e con diversi colori. Tutte le decorazioni sono state realizzate con tale dovizia che si rimane senza parole nel vedere come gli artisti abbiano creato, con il cuore, qualcosa di così talentuoso in così poco tempo.

La cosa speciale di oggi è che di solito, in questi giorni in cui cade la Pasqua, io sono a Londra, e tutti i puja di Pasqua si celebrano soltanto a Londra. Così loro hanno fatto sapere: “Madre, ovunque Lei sia, ovunque si celebri il Suo puja, si ricordi di noi e noi in quel giorno celebreremo qui il puja di Pasqua”.

Oggi l’organizzazione del puja è stata realizzata così rapidamente e con tale bellezza! Tutto questo è una immensa benedizione di Dio, in quanto è Lui che ha reso possibile questa organizzazione.

Ma qui da oggi inizia un grandissimo lavoro. Finora ero solita parlare ampiamente di falsi guru ed ho parlato molto apertamente di loro, di quanto siano malvagi, di quanto siano demoniaci e di come blocchino il percorso dei veri ricercatori, fuorviandoli e guidandoli su un percorso completamente all’inverso. Per questo, molti hanno detto che non è opportuno parlare di queste cose, perché i guru mi avrebbero attaccata e mi avrebbero creato problemi. Invece è accaduto l’esatto contrario. Nessuno mi ha citata in tribunale e nessuno ha detto qualcosa contro di me. Ogni persona malvagia è uscita allo scoperto, una ad una, ed il mondo si è reso conto che tutto ciò che dicevo di costoro è assolutamente vero.

Oggi questi guru vengono lentamente spazzati via, ma i tantrici hanno ancora una forte presa; e ritengo che uno dei bacini principali sia nella vostra Calcutta. Qui prosperano e da qui si diffondono in tutto il mondo.

Proprio oggi ho incontrato una persona con cui ho parlato di molti tantrici. Lui mi ha detto di tutti quelli che si sono rifugiati da lui e di tutti quelli che sono diventati mahatma... Ho percepito che adesso questa campagna è iniziata. Non è necessario correggere questi tantrici uno per uno, ma dovrebbero essere lavati tutti insieme nel Gange. Soltanto allora capiranno. Quindi, da oggi dovrebbe iniziare la campagna per porre fine a questo Mahishasura che si è diffuso ovunque. (Applausi)

Questa è una grandissima rivoluzione spirituale dalla quale il mondo intero trarrà beneficio. Tutto il mondo si purificherà grazie a questa rivoluzione e rimarrà nell’oceano di gioia, nel Regno di Dio. Ma per questo, con pazienza, tutti dovrebbero fare qualche sacrificio e la cosa principale è che si dovrebbe essere forti.

Se lavoreremo con forza, non sarà lontano il giorno in cui il nostro mondo sarà colmo di felicità. Ma, in questo, il maggiore ostacolo mi si presenta quando i sahaja yogi non vanno in profondità. I sahaja yogi dovrebbero andare molto in profondità.

È una grande responsabilità di ogni sahaja yogi svolgere questo lavoro in questa rivoluzione che dovrebbe essere molto speciale.

Finora, qualsiasi sahaja yogi io veda, ha questa cosa: “Madre, abbiamo questo blocco... questi nostri chakra sono bloccati... ci sta accadendo questo... abbiamo in noi questo difetto”, e così via. Ma quando iniziamo a dare, quando vi mettete a dare agli altri, quando iniziate a darvi da fare per il loro benessere, queste cose inizieranno a diminuire da sole.

La vostra attenzione dovrebbe essere soltanto su questo: a quanti abbiamo dato (la realizzazione, Sahaja Yoga), quanti abbiamo aiutato nella traversata, quanti abbiamo portato in Sahaja Yoga. 

Finché non faremo questo con grande forza, il lavoro di Sahaja Yoga non progredirà. E questo avanzamento è di massima importanza. Per questo si dovrebbero fare molte altre cose, che riteniamo dovrebbero avvenire entro un anno. Fra queste, una alla quale stiamo pensando è quella di creare un ashram in cui verranno a vivere sahaja yogi di diversi posti, ai quali si farà conoscere l’intero percorso di Sahaja Yoga. Non solo, ma si realizzerà anche completamente il risveglio della loro Kundalini, e si attiveranno in tutto il mondo come grandissimi sahaja yogi.

Stiamo pensando a questa organizzazione e ritengo che, nel giro di un anno, in un modo o nell’altro si realizzerà qualcosa del genere, in cui possiate venire a stare almeno per un mese e, restando lì, diventiate maestri di Sahaja Yoga. E, diventando dei sahaja yogi maestri, potrete operare in tutto il mondo.

Ma il problema maggiore è che, interiormente, abbiamo una sorta di mancanza di fiducia in noi stessi. Dovremmo superare l’insicurezza che abbiamo. Vi parlerò del Dr. Warren che è qui. Quando entrò in Sahaja Yoga, visse con noi non più di otto giorni, durante i quali combatté tutto il tempo. All’inizio non riusciva a comprendere come correggersi.

In ogni caso, qualsiasi cosa sia accaduta, quando fu a posto tornò in Australia. E dopo essere andato in Australia, ha aiutato così tante persone nella traversata, ha corretto così tante persone che mi ha sorpreso molto che lui, che non sapeva chi fosse Ganapati (Shri Ganesha), che non conosceva nessuna Deità, che non sapeva nulla della Kundalini, si fosse corretto in otto giorni e l’abbia diffuso (Sahaja Yoga, ndt) in tutta l’Australia.

Quindi, pensare: “Non possiamo farlo”, o “come farlo”, “c’è questo problema”, “cosa penserà la gente”... se mantenete questa mentalità, Sahaja Yoga non potrà progredire.

Dio è con voi, la Shakti è con voi, voi stessi siete yogi, ed è una responsabilità di tutti gli yogi svolgere questo lavoro completamente.

Finché non sarete tutti uniti, quest’opera non potrà compiersi. Dovete essere uniti, ed essere uniti significa essere parte integrante di un unico corpo. Un sahaja yogi non dovrebbe essere mai considerato diverso da un altro sahaja yogi. Ad esempio, noto che all’inizio un sahaja yogi si rivolge maggiormente ai non sahaja yogi che agli (altri) sahaja yogi.

Quindi, la prima cosa dovrebbe essere che, ad eccezione dei fratelli e delle sorelle che sono sahaja yogi, nessun altro è imparentato con voi. In nessun caso si dovrebbe essere d’accordo con qualsiasi cosa dicano gli altri, poiché vi metteranno in difficoltà e si creerà una divisione fra voi sahaja yogi.

Se volete evitare questa conoscenza demoniaca, dovrete capire che voi siete yogi e siete nel Regno di Dio.

Rendetevi conto che ogni conoscenza demoniaca ha un incaricato, che vuole attrarvi per farvi abbandonare questa conoscenza e farvi avvicinare alla loro. E i loro scaltri trucchi sono così ammalianti che non ve ne accorgerete.

Quindi, la prima regola è che noi sahaja yogi non andremo contro altri sahaja yogi e non formeremo gruppi.

Se da qualche parte inizia a crearsi anche un piccolo gruppo in Sahaja Yoga, io lo sciolgo, e l’ho fatto. Per esempio si creano gruppi, come ad esempio quelli di Delhi: ci sono quelli di Delhi, poi ci sono quelli di Karol Bagh, poi di qualche altra parte. Ci sono poi quelli di Bombay. Ed anche fra quelli di Bombay, ci sono i gruppi di Nagpada, di Dadar e di qualche altra parte. Ebbene, facendo tutto questo, vi ritroverete in un luogo molto ristretto in cui sarete soli e vi chiederete dove siano spariti i sahaja yogi.

Pertanto, non si possono formare gruppi. Quando in una persona si innesca il cancro, ciò accade quando si forma un gruppo. Se, in una persona, quello che chiamate DNA si altera, se in una cellula avviene un’alterazione, se una singola cellula si danneggia, essa si imporrà su un’altra, la seconda su una terza ed inizieranno a formare un loro gruppo. E questo gruppo vorrà prevalere su tutti.

E quando inizia a sopraffare tutti... Se, ad esempio, le cellule del vostro naso iniziano a crescere e formano un gruppo, creando qui una grossa protuberanza, essa andrà ad attaccare il vostro occhio e a coprirlo.

Poi da lì andrà a coprire l’orecchio. Allo stesso modo, chi sia una cellula cancerosa considera gli altri inferiori a lui, e forma un gruppo reprimendo gli altri che sono sahaja yogi.

Se un morbo simile si diffonde in Sahaja Yoga, ovunque io sia lo elimino definitivamente. Che mi trovi a Londra, in America o dovunque io sia, viene automaticamente rimosso una volta per tutte.

Pertanto, non si dovrebbero formare gruppi di alcun genere. Nessuno dovrebbe pensare di far parte di un gruppo. Se dieci persone stanno insieme e ciò si ripete ogni volta, dovremmo comprendere che si sta formando un gruppo.

Per quanto riguarda i sahaja yogi, dieci persone non dovrebbero stare sempre insieme. Oggi state seduti con alcune persone, domani con altre, dopodomani con altre e poi con altre ancora.

Noi ad esempio abbiamo minuscole cellule di sangue, delle cosiddette cellule: se dieci cellule si fermano in un punto pensando che rimarranno soltanto lì fisse, quella persona morirà. Sahaja Yoga morirà.

Ecco perché, se fra noi dieci persone stanno insieme perché fanno parte di un gruppo, altri formano un altro gruppo, altri ancora fanno parte di un altro gruppo... Ciò che chiamiamo Raktabhisaran, ossia la circolazione del sangue, dovrebbe scorrere liberamente in noi. 

Per questo non si dovrebbe creare nessun gruppo. Quando notate che si sta formando, lasciatelo e andate in un altro. Sciogliete quel gruppo, dite di venire con questo gruppo, e poi quello dovrebbe unirsi a questo... Finché non farete così, la negatività continuerà a formarsi nella vostra collettività.

Se, ad esempio, avete fatto il burro (nella zangola) e le particelle di burro sono rimaste attaccate tutto intorno (ai lati della zangola), dovete metterci un grosso pezzo di burro, così tutte le particelle inizieranno ad attaccarsi ad esso. Se però quattro, cinque, sei particelle si uniscono insieme e se ne stanno da una parte, lo zangolatore dirà di lasciarle perdere perché quello è burro cattivo, e di raccogliere il pezzo più grande.

Quindi tutti dovrebbero stare insieme e, come il burro, allo stesso modo dovrebbero diventare un grande gruppo; e così facendo dovrebbero dissolversi in un unico grande oceano.

Se volete far dissolvere una goccia nell’oceano... creando quattro-cinque gocce formerete delle bolle. Chiunque agisca in questo modo forma una bolla e queste bolle, sapete, durano due minuti e poi si distruggono da sole, sono distrutte dalla natura stessa, non occorre fare niente.

Per questo non dovete creare nessun gruppo. Dovreste incontrare tutti allo stesso modo, dovreste andare con tutti, dovreste amare e cercare di capire tutti. Non dovreste criticarvi a vicenda, in nessun caso, mai.

Non siete fratelli e sorelle gli uni degli altri, ma siete parte integrante del mio corpo. Supponiamo che un mio dito critichi l’altro: che cosa potrà venirne di buono? In questo modo potrà esserci soltanto un danno. Ecco perché è giusto che l’uomo debba...

[(A qualcuno:) Che cos’è successo? Almeno siediti.] Ecco perché la cosa più giusta è pensare che ormai non siamo umani, siamo super-umani e la condizione dei super-umani è che dovremmo andare ovunque tenendo l’attenzione su Dio.

In Sahaja Yoga nasce questo grande problema, quando all’inizio, qualcuno – non so perché –crea una frattura nella collettività. Anche questa è una conoscenza demoniaca, in cui la collettività si divide.

Ora, come dico io, a Bombay questa attività è diminuita, a Delhi non ancora, neppure adesso; e non conosco ancora la situazione di Calcutta, ma dirò di non lasciar diffondere l’epidemia.

Tutti voi siete i miei figli e le mie figlie. Se tra voi si crea qualche differenza, non è un grosso problema, ma non dovreste formare gruppi fra voi.

Se si crea un gruppo, esso proporrà il proprio candidato; un altro proporrà il suo; e la conseguenza è che queste persone lasciano Sahaja Yoga, la loro posizione ha fine. Così come i guru sono stati eliminati, allo stesso modo questa gente viene rimossa. Se non lo faccio io, sarà la vostra stessa natura a farlo.

Ecco perché devo chiedere, per favore, a voi in particolare, di prestare tutti attenzione a voi stessi e anche di dare amore agli altri. Date amore agli altri e mettete l’attenzione su voi stessi. Osservate e guardate voi stessi e chiedetevi a che punto siete. Siamo a posto? I nostri chakra sono a posto? Abbiamo in noi dei difetti? Oppure, se pensate che qualcuno lo capisca, andate a chiedergli: “Se un chakra è bloccato, per favore diccelo, perché noi non lo capiamo”.

Il giorno in cui accetterete che siamo parte integrante di Madre, capirete la grande importanza che avete. Non importa come siete, io vi ho accettati. Adesso anche voi dovete accettare me, e dovete rendervi conto che soltanto se vivrete con un sentimento di immensa pulizia e purezza vostra Madre potrà ottenere felicità e gioia.

Oggi questa data è speciale: è la data in cui sta iniziando la nuova campagna con cui adesso io perseguiterò ogni tantrico esistente in tutto questo mondo, e desidero... (applausi)... e desidero che anche tutti voi li perseguitiate. 

Ed ogni volta che vedete un tantrico, se volete, stampate opuscoli per la gente che lo frequenta e fate sapere che quest’uomo è un tantrico e di stare alla larga dai tantrici.

Infatti, chi frequenta un tantrico e lo riceve a casa sua, non potrà prosperare per sette generazioni, i suoi figli non godranno di prosperità e soffriranno per sette generazioni. Avverranno gravi perdite, la sua casa brucerà e potrebbe accadere che sua moglie si suicidi da qualche parte; la sua casa avrà sempre problemi, tristezza e disperazione.

Ecco il perché di questa campagna. Il giorno di oggi è chiamato scherzosamente “Pesce d’Aprile” (gioco di parole intraducibile, basato sul significato letterale dell’espressione inglese “April Fool’s Day” che è “Giorno di aprile degli stupidi, degli sciocchi”, ndt). Pertanto questi individui saranno resi ridicoli e verranno rifiutati. Questi soggetti saranno resi ridicoli e verranno rifiutati, perché si considerano molto intelligenti. Quindi, il vostro lavoro è smascherare completamente la loro stupidità.

Sono davvero sopraffatta dal vostro amore e affetto e da queste decorazioni. Avete speso così tanto e avete addobbato tutto a profusione. Devo solo dire che non è necessario spendere così tanto. Vostra Madre è talmente semplice che non ha bisogno di niente.

Qualsiasi cosa ci sia, qualsiasi cosa mi offriate è abbastanza, io non voglio niente.

Tutto ciò che dovete prendere da me, prendetelo tutti. Ma io accetto (le vostre offerte, ndt) per farvi contenti, se volete offrire un sari offritelo, che cosa devo fare? Però pensate anche che i sari offerti quattro anni fa sono ancora rinchiusi sotto chiave. Questo non lo capisco, perché quando più avanti sarà costruito un museo o altro metterete tutto lì. 

Dunque, tutte queste cose di cui parlate, per vostra soddisfazione, sono custodite presso di me come un vostro deposito, e non è necessario. Ma il vostro amore è tale che di fronte ad esso io non posso dire niente, non posso dire nulla. Tutti (i doni) che offrite con amore, che siano i frutti di Shabari o che siano i vostri costosi sari, per me hanno tutti importanza.Adesso dunque è il momento del nostro puja. Oggi, come ho detto, è l’occasione del compleanno, ho iniziato il mio discorso esattamente alle dodici ed io sono nata alle dodici in punto. Ecco perché ci è voluto tanto tempo, è occorso tanto tempo per i fiori; non c’è motivo di preoccuparsi, poiché l’ora opportuna in cui dover celebrare il compleanno di oggi erano proprio le dodici in punto. Quindi, per questo... (applausi)... tutte le cose sono predisposte correttamente, al momento giusto, e nessuno dovrebbe sentirsi in colpa.