Projev k jogínům: Ego a jeho následky, 27/10/1985, New Jersey, USA

Budu mluvit o Sahadža kultuře, ano? Už jsem vám vysvětlovala, co je to Sahadža kultura, ve které musíte růst. Včera večer... Kde je Judy? Pojď dál, pojď. Pusťte ji tam sednout. Včera večer jsem vám vyprávěla o egu. Jak se ego projevuje a jak je obtížné se ega zbavit. Zbavit se podmíněností, superega, je snadné, ale zbavit se ega je velmi těžké, protože ego napadá ostatní, ne vás. A vám se ta agrese líbí. Víte? Dnes vám chci povědět o tom, jak ego historicky, tradičně, trýznilo lidi okolo sebe. Rozpoznáte tedy projevy ega a pochopíte, že pokud si jakkoli zahráváte se svým egem, mohli byste se stát součástí té destruktivní síly. Začneme tím, že když toto ego začalo v člověku narůstat, tak nejprve začalo růst pod ochranou. K jogínce: nedávej do coly žádný led. Do další ho nedávej. Tato bude dobrá. Tedy... V pořádku, nech to tu. Tedy hypofýza, která je uvnitř nás, začala růst, když jsme zvedli hlavu – takto. Když jsme byli zvířaty, měli jsme hlavy takto dolů. A tehdy šišinka, jak se jí říká, byla velmi mocná. Říká se, že u lidí šišinka nefunguje, to ale není pravda. Funguje, oni ale nevědí, jak funguje. Pojď dál, ráda tě vidím. Takže tato šišinka uvnitř nás byla velice aktivní, když jsme byli ještě zvířaty. A když jsme zvedli hlavu, tak uvnitř nás proběhla chemická změna ve smyslu, že náš mozek začal růst do pyramidy, což jsem vám říkala, jak se pomocí rovnoběžníkových sil spustil růst do pyramidy. A když se vyvinul do tohoto tvaru... Nejprve byl totiž pouze šišinkou dohlížející na superego ve zvířecí říši a dále pak, když se zvířecí druh stával více lidským, tehdy začalo ego růst. Zvířata nedokážou používat hmotu. Pouze lidé dokážou používat hmotu, ne zvířata. Zvířata ji nedokážou používat ke svým účelům. Když lidé začali ovládat hmotu, ego začalo růst a vytvořilo to něco, čemu říkáte „pyramida mozku”, která se zvětšovala víc a víc a víc a ještě víc – takto. Když pyramida dosáhla své výšky, začali jsme používat ego stále víc, nezastavili jsme se tam. Začali jsme se přechylovat na druhou stranu, až se to překlopilo dolů a úplně ji překrylo. Proto se říká, že šišinka u lidí nefunguje. Ona funguje, bez pochyby. Důsledkem toho je, když jsme viděli, jak ego roste, důsledkem toho je, že se lidé začali cítit příliš sebevědomě. A začalo to vaše‚ no a co?‘... Už dávno, už za dob Kolumba. Kdyby Kolumbus dorazil do Indie, tak bych tu s vámi nebyla, on by vyřídil všechny Indy. On ne, on byl velice přátelský, ale ti, kdo ho následovali. Stejným způsobem tehdy ego začalo lidi ničit. Oni měli pocit vítězství, zabíjeli lidi, zabírali země a území, hromadili bohatství. Na této úrovni pokračovali dál a dál. Odtud pak začali... Když začal řádně fungovat systém manželství, zas se spustila agrese vůči ženám. A teď ženy útočí na muže a všechno je tak agresivní. Když ale útočíte, tak nevnímáte, že útočíte. Toto je problém egoistické osoby. A může to být hledač, může to být velice upřímný hledač, ale pokud je v egu, nikdy necítí svoje napadení, protože ego stojí mezi realitou a jím samým. Nevidí tedy svá vlastní napadení, neuvědomuje si, jak útočí na druhé, nevidí, že druhé zraňuje, trápí je, trýzní je a taková osoba dokáže být extrémně arogantní, extrémně... jak se říká, že „dusí” druhé. To stejné se děje, když dostanete rakovinu. Když dostanete rakovinu, co se stane? Začne to z levé strany, nepochybně. Ale když se dostane do člověka, on se stane člověkem, který je náchylný k chorobě, nebo člověkem, ve kterém útočí nemoc. Člověkem pod útokem. Buňky v těle začnou vyvíjet agresi. Říkáme tomu bujení. Když se tato buňka dostane do kontaktu s ostatními, i ony začnou bujet. A takto se bujení šíří. A když se šíří, co se děje? Řekněme, že se v nose nějaké buňky stanou zhoubnými. Ty pak začnou bránit ostatním orgánům v růstu. Pouze nos bude růst. Ne navenek, ale zevnitř. Takže napadají jiné. Spustí se agrese, úplně přestanou být vedeny celkem, protože tam není koordinace s celkem. Nevidí, že celek musí růst společně, a nejenom nos, nejenom oči, že ano? A toto vymanění se z kolektivity je prvním znakem, když si všimnete, že se sahadžajogín chová podivně, že se vymaňuje z kolektivity, pak není ničím jiným než egoistou, o tom není pochyb; není o čem diskutovat. Zato osoba, která je spíše v superegu, ta bude lnout ke kolektivitě; bude chtít být blízko ášramu, bude nám chtít být nablízku, pořád někde okolo, i když řekneme: „Nechceme“, bude tu pořád. Proč? Protože si uvědomuje, že je napadená, a také si uvědomuje, že umí být prohnaná. Takže když do ášramu přijde levostranný člověk, bude velmi příjemný, tichý, milý, všechno. Ale entity, bhúti v něm, budou zákeřně napadat lidi kolem, budou je trýznit. Takové je ale možné lehce vyléčit, protože oni trápí sami sebe. Avšak ty, kteří jsou egoističtí, bude velmi těžké z toho dostat. Proto jsem o egu mluvila včera a dnes budu zas. Vidí všechny projevy agresivity a řeknou: „No a co?“ Řekněme, mluvila jsem tady o chemikáliích. A jak jste objevili tyto chemikálie? Prostřednictvím svého ega, prostřednictvím vědy. Pokud věda není zaměřena na Boha nebo na celek, pak jdete tudy, vyrábíte vodíkové bomby, vyrábíte tyto hrozné chemikálie. Tomu se říká ‚pošetilost‘. Proniknete do každé oblasti, na každé místo a podmaníte si to. Aniž byste věděli, čeho je to schopné. Teď například vyrábíte počítače. Jako příklad. Zítra vás tyto počítače sežerou. Musím vám říct, existuje nová nemoc, kterou jsem objevila v lidech, že je zcela ovládne jejich vědomá mysl. Jednomu chlapíkovi, který byl velice egoistický, který ani nevěřil v Boha, byl to Ind, se stala nehoda. Jeho žena je lékařka, moje známá, tak ho ke mně přivedla. V mé přítomnosti dokázal krásně vstát a chodit, ale sám o sobě vědomě nedokázal ani zvednout nohu. Dokážete si to představit? A na tyto egoisty teď přichází nová choroba, že sami vědomě nedokážou udělat vůbec nic. Nejsou schopni dělat vůbec nic. To přijde, to vám slibuji a také vás před tím varuji, jako jsem varovala lidi, kteří jsou levostranní, že dostanou strašnou nemoc. A toto je nová choroba pro všechny egoisty, že se vědomě nebudou moci ani pohnout, budou sedět němí, jejich ego je ovládne. Narodili jste se do velice nebezpečné doby, pochopte to. Je to riskantní doba. Buďto půjdete k Bohu, nebo do pekla. Není nic mezi tím. Ta nová nemoc přijde velmi brzy. Nejedná se o pomatenost. Budete zcela bdělí, ale nepohnete rukama. Celý váš nervový systém odmítne pracovat. To přijde, velmi brzy se to objeví. Byli jste svědky toho, že egoističtí lidé jednali jako Hitler a jemu podobní, kteří ničili tento svět a velmi poškodili náš hodnotový systém. Na jemné úrovni se podepsalo těch strašlivých 25 let toho hrozného pekla, které pro nás vytvořili, jen díky válkám. Díky válkám. Ale i když se těmto válkám vyhnete, náhodou se jim nějak vyhnete, pokud v sobě máte ego, ono se ukáže. Když se mu vyhnete zvenku, projeví se uvnitř. A pak najednou zjistíte, že se prostě nemůžete pohnout. Nebudete moct mrkat, nebudete moct spát, nebudete moct hýbat rukama. Už teď tolik lidí nemůže spát. A já nechci, aby sahadžajogíni trpěli touto strašnou chorobou. A západní lidé jsou k tomuto více náchylní. Sahadžajogíni, kteří se snaží vyčleňovat se z kolektivity a kteří prosazují své ego vlivem bhúta nebo něčeho podobného, by měli pochopit, že z 99% se jedná o jejich ego. Tomu egu se musíme postavit. „Ó, mám ego, cítím se provinile.” Tím si to ego uložíte sem, celé ego, ale to není cesta. Takhle ne! Dneska jste velice aktivní, hodně pracujete a zítra zjistíte, že jste zcela strnulí, že se nemůžete hýbat. Lidé v této zemi ale nechápou, že to platí i pro lidi, kteří jsou zdraví, budou však jako staří lidé, kteří se nemohou hýbat. Všechno uvidí, budou rozumět, budou při vědomí. Bude se to dít už v mladém věku. Sebemenší nehoda nebo malé rozčílení a sklouznete do oblasti, ve které budete sedět němí, nepohnete ani prstem, nebudete schopni nic udržet. Nebudete v kómatu! Kóma se děje lidem, kteří berou prášky a to, co je táhne doleva, jako drogy a látky, které vás vychýlí nalevo. Ale ti, kteří jsou napravo, nebudou v kómatu, to je jiné. Je to prokletí. Všechno uvidíte, budete mít o všem přehled, ale ani neotočíte hlavou. Dejte na mě. Přijde to velice brzy. Možná budete mluvit, možná ne. Může to zajít až tak daleko. Postupně budete zjišťovat, že vaše tělo ztrácí schopnost pohybu. Lidé nechápou, jaké nebezpečí ego skýtá. Už nebude tolik agrese zvenčí, protože se usazuje v levé Višudhi. A tato levá Višudhi bude vytvářet tuto hroznou chorobu. A jak své ego ovládneme? To je důležité vědět. Nejprve musíte napsat svoje jméno a tlouci do něj botou 108 krát. Potom začněte se sebekázní. Disciplínou. Ráno vstaňte, meditujte s pravou rukou k fotografii, levou vzhůru. Vůbec nepoužívejte světlo, vůbec nevycházejte na slunce. Slunci se musíte vyhýbat, využívejte Měsíc. Čtěte knihy, které popisují Mahákálí nebo síly levé strany. Nečtěte knihy typu Avadhúta Gíta. Nikdy, jinak vám stoupne do hlavy. On říkal: „Jsem všudypřítomný. Jsem takový,“ a člověk se s tím začne ztotožňovat. Četla jsem Avadhútovu knihu. Říkala jsem, že tato kniha znázorňuje, co se našim Inkarnacím nepovedlo. Inkarnace neuspěly proto, že vůbec nic nevěděly o lidech, na jaké jsou úrovni. Přijdou a řeknou: „Jsem beztvarý, a přesto mám tvar, jsem to a ono“. Ale co s tím? Pokud tím jste, dobře. „Jsem soucit, jsem láska, jsem mír.“ A co? Jak ale naplnit tyto poháry?! Musíte sejít dolů na lidskou úroveň. To ale nezkusili. A proto bylo, zdá se, vše zbytečné. Naopak si teď každý myslí: „Jsem Bůh, jsem Brahma, Šivó ham!“ Hotovo. A pak se jen mezi sebou hádají. Nedošlo k patřičnému růstu, nepřišla zralost. Je to jen povrchní. Všechno je povrchní a stanete se pokrytci. A s tím žijete! Takže první taktika, o které vám říkám, je – bijte se botou. „Tohle nejsem já”! Takhle musíte sami k sobě začít mluvit. Pokud jste hledač, opravdový a poctivý hledač, pak vám radím, abyste se dívali do zrcadla a říkali si: „Teď, pane ego XYZ, koukej odsud zmizet! Já vím, kdo jsem, ty odsud zmiz!“ Tohle všechno musíte dělat a vysmát se sami sobě. Dělat si ze sebe legraci. To je nejlepší. Nikdy se necítit dotčeně. Někdo vám řekne: „Jsi egoista!“ Vy na to: „Já vím!“ „Já vím.“ Když víte, že jste egoističtí, jak to, že v tom pokračujete?! Ego se projevuje mnoha způsoby. Prostřednictvím vašich očí, uší, úst, nosu, jakkoli. Protože jdete proti Bohu, a tím jdete proti kolektivitě, takže jdete proti Šrí Krišnovi, proti vaší Višudhi čakře. Tam se projeví nejdříve. Dnes už se lidé neperou. Ego se už projevuje na jemnější úrovni. Používáme obličej. Ne ruce. Očima můžete projevit zlobu nebo očima flirtujete, čímž cizoložíte. Proto Kristus řekl: „Nemějte cizoložné oči!“ Je dobře, že se AIDS přenáší i slzami. To je dobře. Měli zvyk líbat lidi? Dobrá. Do toho. Nikdo už se pusinkovat nebude. Využívali jste celou Višudhi čakru, jen abyste vyjadřovali svou neřest. Teď se z ní ta neřest vylévá. Ve druhém stádiu, kdy už chápeme, že skrze svou Višudhi, což je tato Amerika, vyjadřujeme své ego, co můžeme udělat? Především přestaňte mluvit. To, jak tu lidé mluví... Tady jen musíte neustále otevírat ústa, takto, pořád. I když druhý hovoří. Jakmile jim něco řeknete, hned na vás vyvalí, co že všechno vědí, od A do Z. Nevíte, kde vám hlava stojí. Jak přestat s mluvením? Dám vám praktickou radu. Seženu vám betelové oříšky, které navibrujeme a dáte si je do pusy. Vyndáte je, až když musíte mluvit. Jinak tam zůstanou! To je Šrí Ganéša. Nevyndávejte je! Přestaňte mluvit! Když přestanete mluvit, zmizí vaše pokrytectví. Prostřednictvím své tváře jsme pokrytečtí. Všechno probíhá přes Višudhi. Člověk, který je extrémně agresivní, může hrát, že je velmi, velmi sladký, víte, když vás chce využít nebo na vás vydělat. Dokážou hrát. Každá přetvářka přijde skrze Višudhi. Pak předstíráte, že jste velmi jemná osoba, že jste velmi dobří, ale nejste. Jste agresivní. Proto musíte vědět, že omezení mluvení sníží o 50% vaše pokrytectví a přetvářku. O 50% ! Přesto 50% stále zůstane. Co tedy uděláme s těmi 50%? U těchto 50% musíme poznat, které další čakry jsou zodpovědné za projev ega. Jednou z nich je Hamsa. Hamsa je velmi důležitá. Používáme ji, když chceme předvést hněv, lhostejnost. Pak si druhý myslí: „Ó Bože, co jsem tomu člověku provedl?“ Takto dáváme najevo hněv. A to pořád. To je Hamsa. A proto musíme používat to, čemu říkáme... jednoduchou věc – ghí. Nebo něco mastného. Na uši, na nos. Na oči kadžál. A také pro krk musíme dát trochu ghí do horké vody nebo mléka a nanést ho, abychom zjemnili naše nervy a zvláčnili Višudhi a také zjemníte i to, čemu obecně říkáte dutiny, jejich vnitřek. Stejně jako si zvláčňujeme prsty, ruce, když jsou suché, musíme je zvláčnit. Vetřete ghí dopředu, dozadu, olej sem a tam a do hlavy! Jenže moderní styl je nedávat si olej na hlavu. Budete plešatí! Plešatí džentlmeni. Samozřejmě, můžete stále hrát jako Yul Brynner, ale ten umřel na rakovinu! Jeho sestra je naše žačka. Budete si vymýšlet směšné účesy a tak. Nová móda říká – žádný olej. Nevím, odkud to přišlo. Pro děti také říkají: „Nedávejte žádný olej do uší.“ Jsou to lékaři! Chtějí si vyrobit pacienty. Neposlouchejte je! Před jakoukoli cestou si dejte olej do uší, do nosu... Ne olej, ale ghí. A kontrolujte svou sliznici prostřednictvím Hamsa čakry. To je velmi důležité. Toto je čakra, která vám velmi pomůže skutečně se zklidnit. V sanskrtu a také v mnoha hovorových jazycích se ghí nazývá ‚neha‘. A ‚sneha‘ je láska. ‚Neha‘ je také láska. Musíte se tedy naolejovat, abychom snížili tření. Víme, že v přírodě, pokud chceme snížit tření, použijeme olej. Musíme například spustit loď. Spouštěla jsem, vím, o co jde. Musí se použít mazadlo, které jak se dotkne lodě, sklouzne do moře jako po másle. Krásně tam sklouzne. V Indii používají banány, protože banány jsou velmi snadno dostupné, tak na to dávají banány. Například tady v Anglii se používá mazadlo. Stejně tak se musíme promazat i my. Naše řeč, náš tón, naše mluva musí být promazaná, namazaná láskou. A láska je tak mocná věc, že dokáže přitáhnout kohokoli, i kdyby to byl Hitler. Když s někým mluvíte nebo něco říkáte, mělo by to mít polevu z čokolády lásky. Pak můžete přidat i ricinový olej (projímadlo). Dělám to tak. Všechny tyto věci je tedy třeba chápat v jejich podstatě, že bychom neměli být tak hloupí jako jiní lidé. My jsme jogíni a měli bychom žít ideální život, který se projevuje v různorodé dynamičnosti. A nepromarnit to velké požehnání, které jsme obdrželi. Další čakra, která je stále napadená, je Ádžňá. Ádžňá čakra. V Ádžňá čakře musíme být v bezmyšlenkovém vědomí. Ale nejde nám to. Když pozorujete myšlenky, zjistíte, že přemýšlíte nejvíc o těch, kteří vám ublížili, kteří vás trápili. Někdy zahlédneme i dobré věci. Přemýšlíme i o dobrých lidech. Někdy. Obyčejně přemýšlíme o lidech, kteří nám ublížili, ranili nás... Ale Kristus, který je Šrí Ganéša a který má všechny síly schopné nás zabít a zcela nás zničit, nám ale dal největší zbraň, a to odpuštění. Takže mantra pro toto místo je: „Odpouštím.“ Musíte dohlédnout na to, abyste druhým odpustili. Když někdo něco řekne, odpusťte. Když vy odpustíte, převezme si to Bůh. On ví, jak s tou osobou naložit nebo ji vytrestat. Udělá té osobě, cokoli se Mu zlíbí. To není vaše práce, vy jen odpusťte. Dáte mu tak jízdenku: „Jdi k Bohu, já ti odpouštím. Mě se to netýká.“ A vy musíte odpustit. Díky tomu se pak můžete hezky těšit svou Ádžňá čakrou i stoupáním Kundaliní, když říkáte: „Odpouštím, odpouštím, odpouštím,“ třikrát. A musíte říct mantru Nirvičára – žádné myšlenky. Ádžňá je ta, která vám dává myšlenky. Proto Kristu tolik záleželo na očích: „Nemějte žádostivé oči!“ Na nějaký čas zkuste zaměřit oči na Matku Zemi. Vysaje to. Vaše pozornost pak nebude tak vratká, stane se soustředěnou a vyrovnanou. Budete mít potom tak mocné oči, že pouhým pohledem můžete druhého uzdravit. Z očí vám začne zářit nevinnost. Nebude tam chtíč ani hamižnost. Lidé si tu zahrávají s něčím velmi nebezpečným. Nevídala jsem nic z toho, co dělají. Až tady na Západě. Každý se otočí za každou dívkou. K čemu tak ubohé úsilí?! Proč oči zaměřovat na něco, z čeho nelze získat radost? Muži se dívají po všech dívkách, dívky po mužích. Jaká marnost! Proč plýtvat energií? Já se vždy dívám do výšky jednoho metru. Vidíte tam všechny květiny, vidíte všechny děti. Jednou se mě někdo zeptal: „Ty se nedíváš na pohledné muže?“ Řekla jsem: „Nejsem blázen. Dívám se na to nejkrásnější, vše do výše jednoho metru. Řekl: „Musíš být blázen, když se díváš na tohle.“ Nejsem! Tak to je. Toto vám tedy dodá obrovské množství energie, protože si díky očím uchováte všechnu energii. Oči jsou okny této síly. Pokuste se jí šetřit. Teď vám říkají: „Šetřete vodou!“ Předtím jste plýtvali vodou, tak teď jí šetříte. Jsou-li vaše oči nevinné při tom přívalu blaženosti, těšíte se z blaženosti, nepotřebujete se na nikoho dívat, nemusíte nic říkat, jen se radujete. Jen cítíte radost, která se do vás vlévá – naplno, protože ego zmizelo. Je to agrese dívat se takto na každého. Je to agrese! Znám lidi, kteří hypnotizovali ženy, anebo ženy muže. Znám takové. Viděla jsem je na párty. Viděla jsem z očí těch žen vycházet bhúty. Podívají se na muže a ten zůstane jako ochromený. Zamiluje se do té ženy, která ho využívá, dokud ho neožebračí. Je to prostituce mužů anebo žen. Strašná věc. Je to neřest vašich očí. Udržujte oči klidné. Zklidněte je. Když se dívají sem a tam, řekněte: „Sem se dívej, na Matku Zem!“ To ona nám dává všechnu krásu. Hleďte na ni! A pak ta nádhera Matky Země vstoupí do vašich očí. A ta čistota a nevinnost očistí druhé. Tak by to mělo být. Takže na boj s egem musí být člověk připravený a musí mít sílu vůle, protože ego v člověku zabíjí sílu vůle. Úplně. Člověk, který je egoista, naprosto ztratí sílu vůle. Dělá to, co mu řekne ego. Může vraždit lidi, může být násilný. Veškeré násilí v Americe je projevené ego. Protože tam neexistuje respekt před zákonem, nejen před lidskými zákony, ale ani před Božími zákony. Proto se lidé tak chovají, přivodí si nevyléčitelné nemoci, hrozné věci. Člověk, který není egoistický, nedostane rakovinu. Musíte být egoističtí, abyste dostali rakovinu, i když je levostranná. Museli jste mít ego. Náchylnost přichází z ega. A potom zasáhne. Když jste egoističtí, jste napadnutelní rakovinou. A pak, pokud přežijete rakovinu, bude na vás čekat další věc, že úplně ochrnete. Budete něco jako... vídám to v televizi, kde lidem dají nějaký umělý přístroj a jsou úplně jako stroje a hýbou rukama jako stroje, chodí takto. Vypadají jako lidé, chodí vzpřímeně – takto, ale nic necítí. Takovými se stanete, protože ego vás odvádí od emocí a pryč z levé strany, kde bude člověk skutečně jako stroj, pouhý stroj. Potkala jsem jednoho zubaře. Přišel ke mně a řekl: „Matko, nedokážu už plakat, nedokážu slzet a necítím se zle, když někdo umře. Zeptala jsem se: „Co vlastně děláš?“ „Chodím běhat.“ „Běháním tedy utíkáš sám před sebou. A kolik hodin běháš?“ „Pět hodin.“ Z deseti hodin, kdy je vzhůru, pět hodin běhá. Co se stane? Všechny tyto nepřirozené věci nás napadnou proto, že se takto projeví něčí ego. I drogy se k nám dostaly proto, že na nás chtěl někdo vydělat. Všichni ti guruové na vás chtěli vydělat peníze. Víte, zajímá je hlavně vydělávání peněz. Všichni egoisté jsou dost na peníze. Nedokážou se z toho dostat, ať jim dáte jakoukoli sumu peněz. Požehnala jsem lidi mnoha tisíci a tisíci rupií, miliardami věcí, přesto jejich zaměřenost na peníze nepomine. A pak o ně i velmi rychle přijdou. Jednoduše. Přirozeně, protože nepoznali, že tím byli požehnáni a že se teď o ně musí podělit! Chci říci, skutečně díky příchodu do Sahadža jógy. Jeden pán, který byl úplně na pokraji kolapsu, úplně bez peněz, přes noc ohromně zbohatl. A přes noc se stal zase žebrákem. Je to příkladné. Přišel ke mně, přišel do Sahadža jógy, stal se bohatým, tím vším, a pak najednou o všechno přišel. A dokonce i sahadžajogíni začali říkat: „Matko, přijde, je tu chvíli a pak odejde a velmi zbohatne.“ Řekla jsem: „Dobrá. Podívejte se za rok. Předtím a potom.“ Kde jsou teď? Ten muž tak zchudl, že nemá peníze ani na autobus. Takže dochází k takovým katastrofám a oni to nechápou. Proto vám říkám, pokud nemluvíte o katastrofách, lidé se nepoučí. Potřebují šok, jinak se nechtějí zbavit svého ega, nemohou. Žijí s ním, nechtějí pochopit, že se jim toto stane. Raději je varujte, ať vidí, co se děje. Tento jeden případ jednoho muže se stal velmi dobrou lekcí pro všechny indické sahadžajogíny. Říkali, že když přijdete do Sahadža jógy na chvíli a odejdete, velmi zbohatnete. Tohle si z toho vyvodili. Ale teď už to neříkají. Získali jste to totiž Boží milostí. Když ji ztratíte, přijdete o to. Nebuďte tedy tak sebejistí s tím vaším hrozným egem. Ovládne vás. A jak jste viděli, bhúti se druží. I egoisté se spolu vždy druží. Když se potkají dva egoisté, budou k sobě velmi přátelští, protože si notují. Jsou stejní. Až pak ale ochrnou, co se stane? Budou všichni sedět jako sochy. Můžete z nich vlastně udělat sochy. Jak je jinak využít? Protože nejsou mrtví, jsou živí, ale nedokážou se ani najíst. Mohou se na jídlo dívat, ale nedokážou ho jíst. Když jim ale dáte injekci Micro Cob (vitamín B12), možná bude fungovat parasympatik nebo sympatik, autonomní také, ale zbytek bude vyřízený. Centrální nervový systém bude vyřazený. Může se to stát náhle komukoli. Zapište si, že jsem vám dnes řekla o této nemoci. Snažte se držet se skupiny, snažte se o všechno se dělit a nezkoušejte žádné vychytralosti. Chytráctvím podvádíte sami sebe. Gregoire mi řekl: „Matko, tato inteligence, lidská inteligence, je tak inteligentní, že oklame sebe samu.“ To je to, co vidím. Proč chcete podvádět sami sebe? Zbláznili jste se?! Tohle si musíme uvědomit. Když to pochopíte, uvidíte, že většina problémů tohoto světa pomine. Jak to, že máte atomovou bombu a všechny tyto věci? Věda nežádala: „Vyrobte atomovou bombu!“ Věda vám byla dána, aby vám usnadnila práci, abyste měli čas na meditaci, a ne abyste vyráběli atomové bomby k zabíjení. Ne! Ale jistým způsobem to účinkuje, protože Amerika vyrobila pár bomb, Rusko vyrobilo pár bomb. Sedí jim na hlavě jako dva démoni, ale teď nemůžou zvednout ruku a zmáčknout tlačítko. Byl to dobrý nápad. Bojí se ďáblů, které sami stvořili. Tak to je, teď je to přemohlo. Pokud se tedy chcete vyhnout své vlastní destrukci, dávejte si pozor! Bděte nad sebou samým! Nechvástejte se: „Já vím, já vím!“ Ne! Jak se chováte? Někteří lidé jsou takoví, že řeknou: „Nechceme žít na obyčejném místě. Nemůžeme... spát na obyčejném místě,“ a podobně. To znamená, že jsou žebráci. Tak na mne působí. Protože když jste král, jako jsem já královna, řekněme, pak nic nežádám. Ustelete-li mi pod stromem, budu tam spát. Mohu spát kdekoli. Mohu žít, jakkoli chci. A víte, že žiju opravdu v paláci. Co na tom? Palác pro mě není důležitý. Ať přijdu kamkoli, je mi to palácem, protože se nestarám o pohodlí. Pohodlí mě nemůže přemoci. Nic mě nemůže ovládat. Nic si mě nemůže podmanit. Nic pro mě není důležité, protože jsem královna. Když budu žebrák, budu vyžadovat pohodlí, budu chtít to a ono. Není co žádat. Nic nežádáte. Když dosáhnete tohoto stavu, tehdy si vychutnáte Sahadža jógu, svého Ducha. To se stává, když lidé přijedou do Indie. Překvapilo mě sledovat lidi, kteří tam přijeli. Poprvé jsme utratili 40000 dolarů. Přijelo tam pět Američanů. Čtyři nebo pět? J: Čtyři a jeden Kanaďan. Čtyři a jeden Kanaďan. Dohromady. A čtyři utekli! Představte si, jak jsou nákladní! Čtyři utekli, ač jsme to zkusili. Přišli za mnou: „Ne, Matko, nesneseme to a to, nesneseme takové nepohodlí.“ Jaké pohodlí máte tady? Žádné nevidím. Je mi hrozně, co jsem přijela. Mám vyřízenou hlavu. Bylo mi zle. Hrozné místo. Co máte za pohodlí tady? Tam se tak chvástali. A utekli. Chápete tedy, že lidé, kteří ustavičně něco chtějí, žebrají o něco, tak v životě nedosáhli vůbec ničeho. Když pojedete do Indie teď, budeme mít sparťanské podmínky, protože nebudeme bydlet vůbec v žádné budově. Jak jen to bude možné. Kromě Rahuri. Možná i tam. Dáme vás do závěsných sítí, ven, do skutečného lesa, kde budou tygři, budou se tam k vám nahoru plazit hadi a omývat se budete v řekách, kde je silný proud. Ó, padá to. Buďte opatrní! Kromě toho tam budou ráno krásně zpívat ptáci a bude tam překrásná vůně. Tak nádherná a uklidňující! Tam, kde vyvěrá esence života. To si zasloužíme. Když tam dokážu žít já, proč ne i vy? Nerozumím tomu. Co je na vás tak zvláštního? Já jsem stará žena, je mi šedesát tři let a můj otec i můj manžel byli celý život obklopeni nesmírným pohodlím a luxusem. Víte, neumím si objednat taxi nebo jet autobusem. Po celý život! Nevěděla jsem, jak si pořídit lístek na vlak. Nikdy jsem neletěla sama letadlem, já nevím, jak sama letět, vždycky jsem taková byla. Já ale nic nepotřebuju. Dokážu cestovat sama, jet kamkoli, dělat cokoli, aniž bych měla strach či vnímala potíže, protože dokud jsem sama se sebou, čeho bych se měla bát? A tohoto musíme dosáhnout, to musíme praktikovat. Jakmile dosáhnete takové povahy, je to tak krásné! Máte úctu a lásku k sobě, a tím pádem i k ostatním. Ti, kteří si neváží sebe, si neváží druhých. Egoisté si sebe neváží. Kdyby si sebe vážili, nebyli by egoističtí. Být egoista je taková hanba! Řeknete-li někomu: „Jsi egoista,“ tak vás praští! I když to řeknete jinak, nelíbí se jim to. Nebo ano? Ne! Za označení ‚egoista‘ vás praští. Cítí se dotčeně. Jako že ne, ale jsou! Když to nemají rádi, proč to ego tedy mají? Je velmi těžké vypudit vám ego z hlavy a chytnete ho od ostatních tak rychle, že to někdy nechápu. Avšak indické klima a výchova jsou takové, že tamní lidé nejsou egoisté. Neznám nikoho, kdo by byl jeden den hodný a druhý den hrozil pěstí. Neviděla jsem nikoho takového v Indii – velmi solidní lidé. Kdyby tu seděl lékař, který téměř získal Nobelovu cenu, někdo takový, myslíte, že by tu seděl? Byl by jeden z nich. V Indii nenajdete nikoho, kdo by se tak choval. Mají ego, ale velmi subtilní. Úředníci ho mají, musím říci, a pak ho mají politici. Dokud nejedou z Indie do zahraničí, jsou celkem v pořádku. Ale když odjedou do zahraničí, zhorší se. Postavení člověka se však v Indii rozpozná podle toho, jak je pokorný. Jinak nelze věřit, že jste z královské rodiny. Urození lidé jsou nadmíru pokorní. Tím se vyznačují. Jako když jsem hovořila s Šéšou. Pět vět jsem jí řekla a ona povídá: „Tato paní je velmi vznešená, z královské rodiny.“ Opravdu jsem. Skutečně. Vůbec jsem jí o tom ale neřekla. Není to známo mnoha lidem, ale ona řekla: „Musí být z královské rodiny.“ Nač je třeba urážet druhé? Křičet na ně a mluvit takovým způsobem? To není třeba. Musíte mluvit mile a příjemně. Vypadá to hezky. Značí to lepší osobnost. Lidé na ni lépe pohlížejí. Přinejmenším pro vytvoření vzájemné sympatie s ostatními, prosím, snažte se překonat své nesmyslné ego. Udržuje vás mimo oblast radosti, oceánu radosti, který musíte mít. Pak jste jen bídná stvoření, pro nic za nic zubožující ostatní. Postavte se tomu! Nevkládejte do své levé Višudhi: „Ó, jsem egoista, jsem tak nešťastný!“ Konec! Tohle nedokážu léčit. Už teď kvůli tomu trpím. Neustále mám tady bolesti a nevím, co s tím dělat. Co jsem přijela na Západ, mám tento problém, protože všichni máte tuto levou Višudhi a já vás vložila do svého těla. Netušíte, jaké útrapy mi způsobujete. Ač mi to nevadí, vidím to. Musím vás nyní požádat, abyste se hlídali a chovali se tak, aby toto americké ego zmizelo. Protože tu hrozí jiná věc, a to styl Šrí Krišny, který bych právě teď nechtěla použít. První destrukce začne v Americe. Potom začne výstavba. Nedojde k úplnému zničení. Mraky destrukce se rozpustí. Zmizí docela. Chladný vánek je odvane. Vy ale musíte být mudrci opravdovosti a porozumění. Bez ega. To je vaše zodpovědnost. Za vaše děti, za vaše potomstvo, za vaši zem. Je to vaše zodpovědnost. Dobře? Kéž vám Bůh žehná! Teď přejdu k jiným záležitostem. Večer už se s vámi asi neuvidím. Ale doufám, že mi dáte úplný seznam těch, kdo mají zájem o manželství. Ti, kteří se ještě nerozhodli, by se měli rozhodnout. I když jste se ještě nerozhodli, dejte mi seznam lidí, kteří chtějí mít v Indii svatbu. Když ne letos, tak snad příští rok... Všichni, kdo byste chtěli mít svatbu, napište svá jména. To je velmi důležité, nebylo by to totiž možné, pokud tam nebudou všichni přítomní. To je jedna věc. Také bychom měli vědět, kolik lidí pojede a jak tam pojedou. To všechno je třeba připravit správným, systematickým způsobem. Je třeba říct to Babetě. Měli byste říct, kolik pojede z Los Angeles tímto způsobem, kolik jinak. A Babeta by to měla zorganizovat, nikdo nebude v ničem soupeřit. Měli byste se snažit, aby to bylo co nejlevnější. Ale ne za cenu, že s tím budete mít starosti. Cokoli se vám podaří zajistit snadno, to vezměte. Není to tak důležité. Zatřetí, jak jsem vám už řekla, není nutné s sebou brát moc věcí. Zejména ženy. Není nutné brát s sebou do Indie make-upy, nic. Vůbec ne. Tam se vám pleť zlepší sama. Nemusíte se moc malovat. Je to velice jemná země, kde se vám pleť sama vyživí a budete se cítit velmi dobře. A když si budete chtít něco koupit, koupíte to v Indii, kde se nepřidávají žádné chemikálie, ale pouze přírodní látky. I zubní pasta je lepší z Indie. To si myslím. Došla jsem k závěru, že všechny zdejší zubní pasty jsou chemické, nevím, co vám udělají s vašimi zuby. Naštěstí mám zuby zdravé. Nikdy jsem nebyla u zubaře. Cítím, cítím, že jsou plné strašných chemikálií. Nekažte si svou pleť těmito hroznými make-upy. Není možné ani najít tu dobrý šampón. Po některých vám zkrátka někdy slezou vlasy. Zkuste si osvojit zvyky, které jsou jednoduché, přirozené pro život, ne primitivní, znovu říkám ne primitivní, ale ne příliš složité. A nevěnujte tělu tolik pozornosti, to není třeba. Stačí to, co vám do těla dal Bůh. Nedělejte si o ně přílišné starosti. Ráno si trochu zacvičte a podobně, řádně meditujte, buďte normální lidé, nic nepřehánějte, všeho jen trochu, a držte se ve středu, nechoďte v ničem do extrémů. Přivezte si svetr a podobně. A jak jsem říkala, budete potřebovat pořádnou deku na spaní. V Indii dostanete prostěradla a vše. Pěkná bavlněná prostěradla, protože musíte co nejvíce nosit bavlnu a hedvábí, přírodní materiály. Ne umělé věci, jinak budete mít problémy z umělotin a těchto věcí. Takže pokud možno, neberte si s sebou moc oblečení, vše vám tam seženeme. Teď přejděme k praktické stránce. Potřebovala bych od vás všechny vaše velikosti. Pořádně je sepište. Ale vytvořte z nich čtyři velikosti. Poskládejte si to tak, aby vyšly čtyři velikosti pro kurty. A pro ženy také blůzy čtyř velikostí. Vytvořte čtyři velikosti. Velikosti A, B, C, D pro muže a pro ženy. Mějte je pro nás připravené. Uvědomte si, jak moc pro vás Indové dělají. A kolik na to přispívám. Bez ohledu na to, kolik jim dám, je to jen malý dar. Oni teď budou platit tolik peněz na školu pro vaše děti. Představte si, že to bude na Indech. To není správné. Našich peněz, které se na to vybraly, je tak málo, že se popravdě až stydím vzít ty peníze do Indie. Jsou teď uložené u Arneaua, všechny peníze. Nechte je u něj. Ale když chcete školu, má to být dobrá škola, na kterou potřebujeme peníze. Teď ale o darech nepřemýšlejte, protože i když jste bohatí, tak teď nedokážete nic darovat, to vidím jasně. Musíte tam teď totiž letět, máte výdaje na cestu. To Indiové nemusí. V pořádku. Ale když vás požádají o malý příspěvek, dejte jim. A... jeďte tam s láskou. Ale lidé se vracejí zpět spíš jako obchodníci, zásobovači. Indie je totiž místo, kde můžete koupit spoustu věcí, všechno se vám zalíbí, chcete si koupit to, tamto a ještě... To není dobré. Kupte si jen pár věcí symbolické hodnoty. Kupte si, co potřebujete, ale nemůžete si přivézt vše, co byste potřebovali, z Indie. Když takto cestujete, je to velice zahanbující. Lidé často nechápou, proč jogíni potřebují tolik věcí. Měli byste si vzít s sebou věci, které jsou užitečné, které jsou pro vás dobré, ale ne moc věcí.