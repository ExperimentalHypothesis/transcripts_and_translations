Лявата страна – проблемите на подсъзнанието

Christchurch House, Brighton (England) [проверен превод]
13 май 1982 г.

[Първите три минути на записа са без звук.]

 ...добри обусловености. В смисъл че по същия начин може да имате добри навици и лоши навици. Навиците могат както да потиснат или пречат на израстването ви, така и да ви помогнат да се стабилизирате. Обусловеностите идват при вас от материята, с която си имате работа всеки ден. Когато едно човешко същество види материя, то я напада и иска да я използва за свои собствени цели. Човекът променя формата на материята за свои лични цели. Започва да привиква към материята като удобства или нещо, което му помага или води в живота. 

Колкото повече започвате да зависите от материята, толкова повече си отива вашата спонтанност, защото се занимавате с мъртвото. Когато материята е мъртва, едва тогава се занимаваме с нея. Когато тя е жива, не й обръщаме голямо внимание. Мъртвата материя се загнездва в нас, когато започнем да я използваме за наши лични цели. Но как иначе да съществуваме? Това е въпросът, който хората могат да си зададат. Ако Бог ни е дал материалния свят и материята, за да ги използваме, нима не трябва да ги използваме? Нима не бива да им се радваме? Но ние всъщност не й се радваме. Преди Себереализацията не можете да се наслаждавате на материята. Преди Реализацията единствено може да си създадете навик и да се превърнете в роби на материалното. Основополагащ принцип на икономиката е, че желанията ни като цяло никога не могат да бъдат задоволени. Например, днес искате да купите нещо - да речем килим. Хубаво, купили сте го. И ето че той се превръща в главоболие, защото е ваше притежание и трябва да се грижите за него. Най-напред трябва да го застраховате, да се притеснявате за него да не се развали. После, отново ви идва желанието да купите нещо друго. И така, купили сте килим и точка. Но пак трябва да се сдобиете и с нещо друго, после и с още нещо. Това не ви удовлетворява, не ви носи радост. Материята не може никога да ви донесе радост. Духът е този, който ви носи радост. И когато израстването се осъществи, когато станете Духа, тогава материята придобива друга ценностна система вътре в нас, ценностната система спрямо материята става много различна.

Сигурна съм, че Джейсън ви е казал, че когато получите Реализацията си, започвате да чувствате хладен полъх по ръцете. По отношение на материята е много полезно да сте реализирана душа, защото на мига разбирате е добро за вас и кое не е. Например, ядете нещо, което не е добро за вас. Веднага губите вибрациите си и чувствате топлина. Дори само като гледате храната, може да се случи. Искате да седнете на стол, на който е седял някой много лош човек, веднага ще почувствате: „О, нещо не е наред на това място.” Чрез вашите вибрации, защото това е нещо конкретно, абсолютно.

И тези обусловености могат да изчезнат, тези навици могат да бъдат преодолени само ако станете Духа, защото Духът винаги е доминиран от материята. А Духът трябва да преодолее господството на материята. Всъщност Духът не може да бъде доминиран от нищо. Искам да кажа, че той е закрит, точно както слънцето може да е покрито от облаци. По същия начин цялото това господство или, можем да кажем, нашето робуване на материята, ни кара да доминираме Духа, тоест да го забулваме с облаци. Те са налице и затова не можем да видим Духа. Не можем да го почустваме. Спонтанността, която е красотата на Духа в човека, не може да бъде почувствана от нас.

И така, когато преценяваме един човек, какво съдим? Как изглежда този човек, с какво е облечен, как върви, какви са маниерите му, знае ли да казва „благодаря”, „извинете” или не. Виждате ли? Всички тези неща ни впечатляват много. Каква кола има, каква къща има. Може да пропуснем така един светец, може. Може отново да подминем Христос, понеже Той беше син на дърводелец. Как ще Го разпознаем? Има ли някакъв начин, по който да разберем кой е Христос?

Много хора сега говорят: „Христос ще дойде, ще се покаже по телевизията.” Всеки там може да се представи за Него. Как ще ги различим? По някаква дреха или заради нещо, което са направили? Повечето от картините и статуите, изобразяващи Христос, които съм виждала, нямат нищо общо с Него, нищо общо с Христос, разберете. Те са ужасни, направо на нищо не приличат.

Така че как ще разберете дали това е Христос или не? Или дали това е някой шарлатанин, или някакъв тип, дошъл нарочно да ни отдалечи от реалността. Няма начин да разберете каква е истината, защото прекалено сме привикнали към различните материални форми, които съществуват.  Например представата ни за изкуство също е изградена по шаблон. Харесваме определен вид изкуство.

Ако ги попитате защо, хората ще кажат: „Ами защото то притежава нещото наречено хармония”, или може би „Това има по-добри пропорции” и други подобни. Но от къде знаете?

Знаете, защото сте чели някакви книги или може би сте разбрали от някого, че това е изкуство, че е красиво. Искам да кажа, поставяте етикет “красиво” на нещо, но то такова ли е в действителност? Ако е красиво, то трябва да е Духът, защото Духът е красота и красотата е Духът. Така че “красиво” ли е това? Как определяте, че това изкуство е красиво, а онова - не? Например, ако вземем всички стандартни представи за женственост, не бих нарекла Мона Лиза красива жена. Искам да кажа, в наши дни слабите като щиглец жени са считани за красиви. Тогава защо наричат Мона Лиза красива? Какво става? Хората се тълпят с хиляди, за да видят картината. Защо? Какво е това? Само вибрациите могат да ви покажат, че тя излъчва вибрации. Тя е привлекателна за вашия Дух, без да разбирате. Вие не го осъзнавате. Но тя е привлекателна за Духа ви. Ето защо навсякъде по света ценят тази картина.

Но когато обусловеностите се превърнат в колективни, когато която и да е обусловеност стане колективна и вие приемате, че еди-какво си е красиво, че друго пък е реалност, а трето е спонтанност, тогава започва объркването. Объркването започва в мига, когато това стане на колективно ниво. Например срещнах последователи на едни гуру и ги попитах: „Защо смятате, че вашият гуру казва истината? Какво ви е дал той?”. Един каза: „Както си седя на стола, просто започвам да подскачам, от само себе си. Аз нищо не правя, то става спонтанно”. А движенията, които извършваше тялото му в мое присъствие, бяха ужасяващи. Всеки би изпитал огромно съжаление и загриженост за такъв човек, който не може да стои пет минути нормално.

/жена от публиката/: „Извинете, не беше спонтанно, а от нерви...”

Шри Матаджи: Да, и аз това казвам...

/жената/: Това, което казвате, не е вярно.

Шри Матаджи: Кое?

/жената/: Всичко.

Шри Матаджи: От къде идвате?

/жената/: От малко по-нагоре по улицата.

Шри Матаджи: А, хубаво! По-добре си вървете.

/жената/: Не се притеснявайте, отивам си.

Шри Матаджи: Погледнете, сега ще отиде в кръчмата.

Трябва да се опитате да разберете финото. Какво ако сте се уверили в нещо? Ето например някой започва да подскача. Тя правилно отбеляза, че това е от нерви. Това означава, че не можете да контролирате нервите си, нали? Не мислите ли? Не ги контролирате. Нямате контроли. Спонтанността е нещо, което не ви заробва. Ето това се опитвам да ви кажа. Не ви заробва, а ви превръща в господари. Спонтанността трябва да ви превърне в господари, не в роби на каквото и да е. Тя трябва да е от ТМ (Трансцедентална медитация), защото там хората подскачат така, а накрая свършват като епилептици. Излекувала съм много от тях. Не знам дали сега присъства някой от тях. Дори ръководителят на тяхната академия в Шотландия - академията на летящия отряд, както ги наричам аз, където хората плащат три хиляди - аха, ето този мъж е един от пострадалите. Когато пострадат, тогава разбират какво е това.

Онзи ден се срещнахме с човек, който имаше толкова чести пристъпи на епилепсия. Горкото дете, беше само на 26 години, млад човек, който би трябвало да се радва на живота, а преживяваше такава драма, не можете да си представите. И ако това се случва на някого, който ходи при някой гуру, за което даже си е платил, как може това изобщо да има нещо общо с Духа? Ето това се опитвам да ви кажа - че Духът ви дава спонтанност, чрез която вие сте господарят. Вие сте свои собствени господари, пълни господари, няма заробване от какъвто и да е характер, няма създаване на навици. Всички навици отпадат. Вие ставате толкова, така спонтанни, че не е нужно да ви казвам нищо. Вие просто се отървавате от всички навици и ставате господари на самите себе си. Ето това би трябвало да се случи с вас.

Но ако вместо това, вие се отдадете на неща, които ви заробват, те ще ви харесват известно време, защото не можете без това. Но ако наистина се замислите, ще видите, че не това сте искали. Стремежът ви е бил да станете господари на самите себе си.

Ето на тази схема, както е показано, имаме две сили – лява и дясна. Лявата е силата, която ни дава обусловености – Лявата страна, подсъзнателното, колективното подсъзнателно. Това ни дава обусловеностите. Ако се опитате да отхвърлите всичко това, то тогава от дясно ситуацията е дори по-лоша. Тя ни дава способност за действие, но чрез това можем да станем много егоцентрични. Така че и двете може да създават проблеми.

Да приемем, че кажете: „Добре, ето няма да имам никакви обусловености, каквито и да било. "Какво лошо има в това?” "Какво лошо има в онова?” Но ако продължавате да сте водени от тази представа за свобода, това ще е разпуснатост, а не свобода. Защото зад свободата трябва да стои мъдрост. Така че и двете крайности, изпадането в двете крайности е погрешно.

Тогава, какво е добре? В центъра, да не ставате обусловени и да не сте егоцентрични. Но как да го постигнем? Това е проблемът. Проблемът е как да го направим. Да си спонтанен означава да си абсолютно свободен.

Аз бих оприличила тези две сили на спирачките и педала на газта в колата. Вие използвате и двете сили. Първо използвате спирачките, после педала на газта. Опитвате се да контролирате тези две сили. Но преди всичко е трудно да разберете как може да използвате тези сили. Постепенно, с практиката ще се научите. Научавате се да карате колата, ставате добър шофьор. След като станете добър шофьор, все още не сте майстор в шофирането, но в последствие постигате и майсторство. И така майсторът, водачът в нас е Духът. Но преди Реализацията не сте водачът, защото водачът не е влязъл в съзнателния ни ум. Той не се изразява чрез съзнателния ни ум. Тоест ние не можем да използваме неговите сили.

Духът съществува, Той има свои собствени сили. Но ние не сме почувствали тези сили в себе си. Веднъж щом това се случи обаче, придобиваме нашите собствени сили, които са там. Силите са вътре в нас. Те са нашите собствени сили. Не е нужно да ги взимате назаем от някого, да молите някого, те са в самите нас. Духът е в нас – единственото нещо е, че Духът трябва да донесе светлина в нашето съзнание. Трябва да влезе в нашето съзнание.

Ако си послужим с проста медицинска терминология, ще кажем, че Духът трябва да прояви своето действие в централната нервна система, в централната ни нервна система, така че да знаем какво вършим. Не просто да заподскачаме на стола или както някои хора казаха: „Просто започнахме да го правим”. Това е хипноза. Не е редно. Така не сте в съзнание. Правите го под хипноза. Тя идва от външна сила. Това не е вашата собствена сила, вашето съзнание или разбиране, не са вашите сили. То идва от някой друг, защото не го правите вие.

Точно както материята има силата да ни подчини, има някои материални неща, бих казала, които са много опасни, които са се установили. Например ракът - да речем - ракът ни подчинява. Той е нещо много сериозно. Ракът може да ви подчини, но вие не може да го надвиете. Да вземем много конкретен пример. Как се причинява? Лекарите говорят най-различни неща. Ние, в Сахаджа йога можем да лекуваме рак. Ракът определено може да се излекува на сто процента, правили сме го. Много сахаджа йоги са излекували хора с рак. Как? Много просто. Като станете свои собствени водачи и успеете да овладеете болестта, овладявате всичко. Защото господарят е във вас, но не е влязъл в съзнателния ви ум и това е единствената все още липсваща брънка, а когато тя се получи, се случва Йога, осъществява се единението.

Засега ще се ограничим само със Себереализацията, следващия път ще ви говоря за Бог. Себереализация означава Духът да влезе във вашия ум. Сега да видим какво предизвиква рака. Да видим как става това. Той се причинява от действие на Лявата страна. Левостранни действия ще рече емоционални травми, емоционални проблеми, емоционални катаклизми, несигурност – всякакъв вид неувереност може да ви тласне наляво. Тези ужасни гуру може ви тласнат още по-наляво, защото ви хипнотизират. Тласкат ви наляво. Вкарват ви някакъв дух или не знам точно какво правят, но ви тласкат наляво. Всички действия, които не са разрешени от Бог, а са упражнявани върху вас, ви тласкат наляво, защото не може да израствате в центъра. Така че минавате или наляво или надясно.

Когато прекалите с тези неща, като черна магия... Имате и още нещо тук, за което чух, някаква организация и представете си, всичко, което този човек погледнел вкъщи, се движело. Той дойде в Сахаджа йога и една кана с вода се движеше напред-назад, други предмети също, а той не можеше да обясни какво се случва в стаята. Просто си седи и установява, че нещо се движи насам-натам. Случват се такива неща. Какво е това? Какво е това, което предизвиква неща, които вие не можете да контролирате? Отново стигаме до същото – нещо, което не можете да контролирате. Тоест навлизате в област, в която бивате контролирани, а вие нямате контрол, а когато навлезете в тази сфера, това което се забелязва винаги, е че всички пациенти с рак са засегнати от това. Много изненадващо. Много изненадващо. Те не осъзнават, не знаят как се забъркват в това.

Например, ако да речем една жена изпитва несигурност по отношение на съпруга си, или смята, че той може да я изостави всеки момент. Тя го обича. Каквато и да е причината, тази жена може да хване рак на гърдата, понеже несигурността се загнездва в един от центровете - който може да видите тук - Сърдечния център, наричаме го Централно сърце. Ако този център излезе от строя, ако дадена жена се чувства несигурна за каквото и да е, тя става уязвима към атаки и може да хване рак. Трябва да разбираме живота в неговата цялост, а не едностранчиво. Цялостното въздействие на живота, цялостното му влияние, цялостната връзка с живота трябва да бъде разбрана. Нито един лекар не знае това. Дали ще знае, когато лекува някой пациент, да кажем от рак на гърдата, дали ще знае, че жената изпитва несигурност?

Има и друга болест – анорексия - много момичета страдат от нея. Те просто не ядат, отказват да се хранят. Не е ясно защо става така. Лекарите не могат да го излекуват, никой не може. Каква е причината? Взаимоотношенията на едно момиче, на една дъщеря с баща й. Да речем бащата почине и дъщерята не може да вижда баща си, или в сърцето си тя го обича, но не го показва, или пък има някакви лоши взаимоотношения между бащата и дъщерята, тогава се получава този проблем - анорексията. Ще се удивите, но лекарите не могат да стигнат до – тук сред нас има лекари - медицината не може да се доближи до същността на проблема. Защото не разглеждат човешкото същество в неговата цялост. Бог е създал много деликатен инструмент. Начинът, по който сме груби с другите, по който се опитваме да притесняваме другите, да ги караме да се чувстват несигурни или безчестни, несправедливи... Без да знаем, ние наистина им създаваме огромна несигурност, а подобна несигурност може да породи нелечими болести, за което ние не си даваме сметка.

И така, за да разберем цялото, какво трябва да се случи с нас? Трябва да достигнем до това състояние, в което можем да видим Цялото. Ето, ако сега например трябва да видя целия Брайтън, какво трябва да направя? Трябва да се кача на самолет и да го погледна от високо. Ще мога да видя цялото. По същия начин във вашето съзнание, във вашето разбиране, трябва да се издигнете до точката, от която може да видите Цялото. Ако нямате поглед върху него, частичният поглед или – можем да кажем - малкото, което виждате, може да създаде объркване, проблеми и някои от тях могат да са  от много сериозно естество. Защото като човешки същества не знаем какво представляваме. Това е най-големият проблем на човешките същества - те ще кажат: „Аз не харесвам...”. Кой е това „аз”? Това вашият Дух ли е, или егото? Кое е това, което не харесва? Или това са вашите обусловености, понеже сте възпитани по определен начин и затова не харесвате нещо? Коя част от вас не го харесва? С изненада ще откриете, че това не е вашият Дух, защото ако Духът харесва, как ще разберете? Може само чрез вибрации. Когато можете да чувствате вибрациите, само тогава ще кажете: „Да, моят Дух го харесва”, защото вибрациите са се излъчили.

Като човешки същества, ние сме все още на преходен етап. Не сме достигнали до този етап, който се нарича Себереализация, в който ставате Духът – целта е да станете (Духът). Когато вие станете Духът, знаете какво харесвате. Наистина знаете какво истински харесвате, защото сега вие сте действителността - не сте обусловеностите, не сте егото, а това, което реално сте - тоест вашият Дух. И колкото и да е изненадващо, Духът е колективно същество. Но е не изкуствена колективност, като например всички сме от Брайтън, значи сме едно или сме от една улица, значи сме едно. Не е така, а е нещо, което сте (вътрешно), вие сте напълно колективно същество и започвате да усещате колективността в себе си чрез различните центрове, които работят.

И може да почувствате другите, можете да ги почувствате по върховете на пръсти си. Можете ли да повярвате? В Библията е написано, че ръцете ви ще говорят. Описанието на днешната епоха е, че ръцете ви ще говорят. Защо хората не се опитат да разберат как става това? Как може ръцете ви да говорят? Това е, което се случва – на върха на пръстите си започвате да усещате и разбирате какво е реалност, какво е красота, какво е радост, какво е любов.

Лявата страна е тази, която се замърсява, и в крайна сметка проблемите в нея ни носят физическа болка. Много е болезнено да имате левостранни проблеми – много боли. Болката не може да се обясни, никой не я разбира, никой не може да я излекува, не можете да кажете на никого, а хората си мислят, че се оплаквате и ви лекуват психиката, а вие просто не разбирате защо изпитвате болка. А тя идва от лявата ви страна, от подсъзнанието.

Но отвъд подсъзнанието е колективното подсъзнание и то включва в себе си всичко, което е създадено от самото Сътворение чак до днес. И веднъж навлезли в подсъзнанието, вие се изгубвате в него. Толкова силно сте обладани от силата на подсъзнанието, че е невъзможно да я разберете, невъзможно е да я избегнете, невъзможно е да не й се покорите. И тя непрекъснато нараства. Попитах някои хора: „Защо продължихте да го правите след като знаехте, че не вие, а някой друг го върши? Защо все пак продължихте да го правите?” Те казаха: „Майко, сякаш бяхме под одеялото, беше тъмно, не знаехме накъде се движим и просто продължавахме по същия начин”.

Както ви казах последния път, чувството за вина е най-големият блокаж. Той ви блокира най-много, защото щом започнете да се чувствате виновни центърът отляво на Вишудхи блокира и става много трудно. И не знаете защо се чувствате виновни. През цялото време изпитвате вина, но не знаете защо се чувствате виновни, защо ви идват тези идеи за чувство на вина, а те ви държат далеч от радостта, от това да се наслаждавате на всичко, да сте спонтанни. Защо? И това обяснява защо понякога сме много нещастни без причина. Всъщност Бог не ни е създал да бъдем нещастни. Той ни е създал така красиво, така внимателно. Той ни създаде с такава любов и състрадание, за да не се чувстваме нещастни за нищо. Не ни дава никакви болести, нито проблеми. Ние си създадохме тези проблеми, стигайки до крайности в Лявата или в Дясната страна. И тъй като днес говоря само за Лявата страна, бих казала, че да се чувствате нещастни без причина също е погрешно, не е справедливо спрямо вас самите.

Хората, които са левостранни трябва да знаят, че са Духът, че са красотата, която трябва да се прояви, която трябва да изрази себе си. Не са хора, които трябва да страдат през цялото време и да живеят като нещастници. Не, не са. Но тъй като го приемат много навътре, понасят прекалено много, те просто стават такива. И за да избегнат това претоварване – сами разбирате - може да придобият някакви други навици. Мнозина се захващат с алкохола поради това, че не могат да понесат болките в живота, не могат да ги понесат. Затова стигат до там... Но щом Духът се пробуди във вас, вие ставате толкова силни. Ставате толкова жизнерадостни, спонтанни, че всички тези неща отпадат; всички така наречени болести и навици просто отпадат и вие ставате нова, сияеща личност.

И така, основната причина да имате този център във вас – може да обвинявате и Бог за това: „Защо ни даде тези аспекти отляво, защо са ни нужни? Не биваше да ни даваш левите аспекти и щяхме да сме си в центъра.” Работата е там, че човешките същества трябва да знаят как при собствената си свобода да се справят със себе си. С малко трудности трябва да се научат на мъдрост. Трябва да се научат, че отивайки в крайности, ще трябва да страдат. Трябва да го осъзнаят, защото ако искат да станат истински, абсолютно свободни, трябва да израснат в мъдростта си. Ако не са мъдри, няма да могат да влязат в Царството Божие, защото ще бъдат пропаднали. Да речем, разпуснатите хора, които не разбират от никакви закони и правила, ако ги хванат в Англия, трябва да ги тикнат в затвора.

По същия начин, човешките същества, които нямат тази мъдрост в себе си, ще се научат само чрез страдания, но не бива да молим за страдания. Когато молим за страдания, преди всичко молим за грешки. Как ще страдате, ако не правите грешки? И така, когато молим за страдания, ние извършваме грешки. Затова трябва да молим само за нашия Дух, и ако молите за Духа си, той си е ваш и ще го получите. Ваше право е да бъдете Духа и ще го получите.

В никакъв случай не ви задължавам да правите нещо специално, нито пък аз го правя. То си е там. Вие сте като светлина, която трябва само да се просветли, понеже аз съм просветлена светлина и вие ставате просветлена светлина и можете да просветлите и други светлини. Много е просто. Ако станете просветлена светлина, може да просветлите други. Тогава не трябва да се притеснявате за нищо. Самите вие станете просветлена светлина, това е въпросът. Тя е там, тя е ваша, само трябва да я имате. По-просто не може и да бъде; няма нищо сложно, както хората го правят или както тези философи ви го представят, нищо подобно. Много е просто, то е във вас, спонтанно е, то е жив процес - както чрез жив процес сте станали човешки същества, така сега ще станете супер човешки същества.

Това е абсолютно спонтанно, не може да платите за него. Как може да плащате? Това е нелепо! Ако е жив процес, как може да платите? Колко плащате на дървото да порасне? Имам предвид, колко плащате за нещо живо? Колко плащате на носа си, за да дишате? Можем ли да платим за това? Това е абсурдно, смешно. Не може да плащаме за това, не можем, то е жив процес, вие трябва да станете; яйцето трябва да стане пиленце. А колко плащате, за да се превърне яйцето в пиленце, или колко плаща яйцето на майка си, за да стане пиленце? Нелепо е, но ние никога не разбираме, че живите неща са толкова спонтанни. Никога не виждаме живите неща, живеем с материята, живеем с мъртвото, а не с живите неща.

Ако се вгледате в едно дърво, ако се вгледате в цвета как става плод, даже няма да можете да го видите, защото става толкова бавно, дори не може да наблюдавате как цветът се превръща в плод. А внезапно откривате появата му. Когато дойдох от Индия в Лондон, видях, че всички дървета са оголени, като сухи пръчки, напълно сухи. До една седмица се раззелениха, през втората седмица се разлистиха още повече, чак не е за вярване.

Дори не го забелязваме, приемаме го за даденост. Случва се. Как се случва? Това е чудо. Ако се замислите, наистина е чудо. Как цветовете, да речем, определен вид цветове разцъфват на определен вид дървета, а други цветове – на други дървета. Как става така? Кой ги избира? Кой им придава подходящата форма? Кой организира всичко това? И това е, което човек трябва да осъзнае - че именно Всепроникващата сила на Бог върши цялата жива работа. И щом станете това- Духът – тогава тази сила започва да тече през вас. Чувствате как силата тече през вас. Както Христос е докосвал хората и е казвал, че някаква сила ще протече през тях. Просто ставате проводник за протичането на тази сила. Но имате възможността да я управлявате, да я ръководите, да я разбирате. Познавате я напълно, знаете как да я дадете, как да работите с нея, как да лекувате другите и себе си. Познавате в цялост работата на вашия механизъм. Освен това придобивате силите да преодолявате всички проблеми на вашия апарат. Фантастично е. Звучи толкова нереално, защото никога преди не сме виждали нещо подобно. Обаче не ни изглежда невероятно, когато виждаме всички тези цветове внезапно да се превръщат в плодове. Не звучи странно. Но виждаме човешките същества да се превръщат в плодове, и това ни звучи невероятно: „Как е възможно?!”

Това никога не се е случвало преди. Само един можеше да получи Реализация, беше толкова трудно и никой не я получаваше. Как така се случва днес? Това е времето на разцвет, което беше обещано и вече беше предсказано. Дори великият поет Уилям Блейк го предсказа. Той каза, че ще дойдат времена, когато Божиите люде ще станат пророци и ще имат силата да правят другите пророци. Мисля, че никой не би могъл да го каже по-точно от Блейк, казвам ви. Той е толкова велик и каза, че това ще се случи, и това трябва да очакваме, отивайки при някой да търсим. Станахме ли пророци? И какво означава пророк? Пророкът е личност, която е колективно същество и знае всичко, която е свой собствен господар. Ние наричаме пророка учител, майстор. И това трябва да станете – учител, водач. А това себевладеене е много просто, защото е вградено във вас, просто трябва да бъде свързано. Също както телевизорът трябва да е свързан към мрежата, то е вградено, налице е, просто трябва да започне да работи. По същия начин вие сте това, вие сте. Просто трябва да се свържете. Каквато и да е вашата каста, общност, раса, националност, форми, височина – каквито и да сте – няма значение, защото вие всички сте получили това велико нещо във вас, силата да се преродите и вие трябва да се родите отново, и ще се родите отново. Защо не днес?

Няма за какво да се ядосвате; хората понякога се ядосват, защото не харесват някой да им казва нещо, от което самите те се чувстват зле. Не им харесва. Например, ако някой е пияница и пие много, той е алкохолик, не му харесва и се чувства зле, но ако някой му каже, дори и леко да му намекне „По-добре се откажи от пиенето”, на него не му харесва. Но аз не казвам, че не бива да го правите, а казвам, че ще се случи така, че това просто ще отпадне. Не казвам: „Не правете това” или “Не правете онова”, но то просто се случва. Първо, трябва да разберете какъв е проблемът и как да го преодолеете. Ето защо трябва да говоря, иначе няма смисъл да дори да говоря, нещата просто си се случват, просто стават, защото сте готови да го получите и го получавате. Аз не правя нищо. Аз съм само катализатор, бих казала, а то си работи.

Надявам се първо да ми зададете въпроси, преди да пристъпим към Реализацията.

Ако имате въпроси, питайте. Трябва да питате. Да?

Мъж: Има ли разлика в това, което казвате, и онова, което гуру Махараджи казва?

Шри Матаджи: Кой?

Мъж: Гуру Махараджи.

Шри Матаджи: Ще ви кажа едно нещо. Когато говорите за някой гуру, не желая да навлизам в никакви спорове. Нали? Това е първото нещо, което ви казвам, но ще ви помоля да попитате себе си или да попитате някой друг: „Какво е направил той за другите?”. Успял ли е да ви даде някаква сила, дал ли е на някого сила? Нали? Мога да го кажа на тези, които са тук и са реализирани души. Те са също като вас, на пръв поглед. Разбира се, по лицата им може да разберете, че са много спокойни и щастливи хора. Но те могат да лекуват хората, могат да им дават Реализация, разбират какво не е наред във вас и в тях самите. И така, какво е направил гуруто за вашето осъзнаване? Нищо. И какво са постигнали неговите ученици?

Попитайте ги: „Къде е Кундалини на този човек? Какъв е проблемът на тази жена или какво й тежи на ума?” Те няма да могат да ви отговорят. Ако не можете дори да разберете какво не е наред с даден човек или с вас самите, как ще помогнете? Всички тези хора, какво правят те? Нека видим. Най-просто, те могат да ви хипнотизират. Може да се почувствате щастливи за малко – същото е като пиенето. Знаете, че ако пиете, се чувствате щастливи. Но какво сте постигнали с пиене? Станахте ли свои господари?

Всички са едни и същи. А този господин съвсем неприкрито иска ролс-ройс. За какво му е ролс-ройс на един пророк? Имам предвид, какво значение има? Разбирате ли ме? Толкова е очевидно, толкова е логично и ясно. Преди всичко, всеки който иска пари от вас, е паразит - толкова е просто. И да иска точно пък ролс-ройс, нали разбирате...

Вие имате Христос. От Неговия живот може да разберете ще се интересува ли Той от ролс-ройс. Той е такава личност, Той е цар, не се тревожи дали има ролс-ройс или не, дали спи на земята или не, няма значение. Подобна личност пукната пара не дава за такива работи, защото на Него всякак му е добре, има свой собствен комфорт. Той е човек на самоуважението. Мислите ли, че би поискал нещо, каквото и да е? Мисля, че е пределно ясно за вас, хора.

Но когато говоря на хората за този гуру, за когото ми споменахте сега, те казват: „Майко, дадохме му метал, а той ни даде Духа.” Може ли да има такава размяна? Можете ли да си купите вашия Дух? Помислете логично. Бог ни е дал ум, за да разбираме, да можем да използваме логика. Можете ли да си купите, да купите Духа? Не е ли толкова просто? Не можем да платим за него, детето ми, не можем.

Ако искате да ми поднесете цвете, добре. То е израз на вашата любов, това е всичко. Но не може да ме купите. Не можете. Вашата любов може да ме купи, съгласна съм, но това е различно. С метал и пари не можете да ме купите. Какво означава един ролс-ройс? Искам да кажа, че не знам какви са тези корони и вещи. За какво стават? Те не ви носят радост. Вървете и питайте хората, които носят короните.

Наскоро бях с госпожа Тачър. Горката, беше толкова нещастна. Да, беше! Знаете ли, опитах се да успокоя вибрациите й. Тя беше много нещастна. Бяхме на една маса и си говорехме. А аз се опитвах да я балансирам – горката, беше много, много огорчена.

Трябва да разберете, че не сте обикновени хора, още от древни времена сте търсачи. Не търсите от днес, а сте търсачи от древни времена. И това време ви беше обещано отдавна. А сега трябва да го откриете. Трябва да се придържате към здравата логика. Имам предвид, че всеки, който иска ролс-ройс - това е един очебиен пример, бих казала - не може да бъде никакъв гуру. Един от най-очебийните примери, наистина. Но има и по-прикрити. Този не е толкова прикрит. И вие ще се отървете от този проблем много бързо, знам, всички вие. Но прикритите хора са даже по-лоши. Някои от тях може дори да не искат пари. Може и да не искат. Не познавам такива, но може и да има, защото чух, че има някой, който не взема пари, в Индия. Но е направил пари тук и сега се връща в Индия, а там не им иска пари. Но един, който наистина не е взимал пари – този човек го познавам - използваше жените. Той не се интересува от парите ви, а използва жените ви. Вижте как стоят нещата, разберете го. Той не се интересува от Духа ви, а от парите или жените ви. Представете си. Как може светостта да се смесва с тези мръсни навици на хората? Това означава, че те самите са под контрола на някакви анти-божествени желания. Всичко това са дейности против Бог.

А вие сте толкова простосърдечни, казвам ви, вие сте толкова наивни! Ако кажете на индиец, че гуру иска ролс-ройс, той ще възкликне „Какво?!”. Ще ви отговори незабавно. Те не искат такива неща. Как могат? Никой няма да даде такова нещо на гуру в Индия. Понякога гуруто трябва да плаща на хората първо, за да ги подмами. При позападнячените индийци е различно, но истинските индийци са други. Хората живеят с майките си и знаят кое как е. Нали разбирате? Никой не може да ги излъже, много са практични.
Да, детето ми?

/жена/ Може ли човек да се излекува с вяра?

Шри Матаджи: Вярата е два типа – на санскрит се нарича шраддха и има различно значение от това, което вие наричате „вяра”. На английски имате предвид “сляпа вяра”, а другото значение е “вяра”. Нали? Сляпата вяра е нещо като „Вярвам в Бог и Бог ще ме излекува.” Това е единият вид вяра. Добре? Другият вид вяра е просветлената вяра, когато говорех, че вие сте Духът, когато сте свързани.

Та ако кажете „Вярвам в Бог”, не бива да се засягате, когато казвам истината, нали така? Ако вярвате сляпо, означава, че все още не сте свързани със Силата. Не сте свързани. Вижте, да речем, че заповтарям „Христос, Христос, Христос!” Христос не ми е в джоба. Не мога да се срещна дори с министър-председателя или кралицата, без да се спазва протокол или без връзка, или без да съм на определен пост, или да съм авторитет. Нали? Когато говорите за някой от този тип, някои хора казват: „Рама, Рама, Рама, Кришна, Кришна”. Знаете, че всички те са инкарнации, и Христос е Божи Син, Той е Царският син и не може да се срещнете с Него ей така. Не може просто да Го повикате. Той не е момче на повикване, че да Го извикате, Той не ви е слуга. Нали? И така, ако имате вяра, но не сте свързани и ако се излекувате, то сте излекувани от някакви други сили, а не от Христос. Но ако сте реализирана душа и след това сте излекувани, тогава го е сторил Христос.

Ще ви кажа разликата, много ясна разлика в излекуването. В Англия имаше - не знам дали сега я има още – организация, наречена Международен център за лечение „Покойния д-р Ланг”. Този д-р Ланг е починал, тоест е покойник, а пък има клиника за лечение. И този господин починал и обсебил един човек във Виетнам, войник - не сина си, а един войник. Той казал на войника –англичаните са много честни хора, честни са и казват истината, така е. Не казват „Правим го чрез Бог” или нещо подобно. Той му казал, че има много лекари - надявам се те да нямат нищо напротив - които са починали и са били много амбициозни и които все още искат да лекуват хората. Та казал на войника: „Върни се при сина ми и му разкажи историята как съм влязъл в тебе и синът ми ще повярва.” А войникът попитал: „Как ще ми повярва?” Покойникът казал: „Не, не. Ще ти кажа тайни, които само той и аз знаем. И така той определено ще ти повярва.” И така, човекът се съгласил. Бил много здрав мъж, всъщност мъртвият дух влязъл в него, когато войникът внезапно получил шок, виждайки нещо през войната и този дух влязъл в него. И някак си бил пренесен от този дух в Англия, където се срещнал със сина и му разказал цялата история. Синът му повярвал, защото онзи знаел много тайни. И така двамата откриват този център за лечение.

А как аз узнах за „Покойния д-р Ланг”. Там излекували една жена, която много отдавна, през 1970 г., беше в Индия, а после тя дойде при мен и цялата се тресеше, беше нервна. Попитах я: „Какво има?” Тя отговори: „Бях болна от една болест и се страхувах да си направя операция и разбрах за тази организация. Писах им, а те ми отговориха, че в определен ден и час ще влязат в тялото ми - съвсем открито, те не казват „Ние сме Бог” или нещо подобно. - Та казали: "Ще влезем в тялото ви, ще почувствате залюляване, но няма значение. Ще заспите и ние ще оправим нещата." "И - каза жената - аз се излекувах от тази болест”. Но след три години цялото й тяло взело да се тресе и тя не можела да издържа повече, затова дойде при мен.

Ето така научих за д-р Ланг, сами разбирате - Горката жена се беше измъчвала три години, много беше страдала и после дойде при мен. Този г-н Ланг е влязъл в тялото й, д-р Ланг преди шест години и тогава тя дойде при мен, защото три години е била наред, и след това мъчението е продължило още три. И по този начин разбрах за всички духове, които бяха влезли в нея, докторите и всичко останало. Беше ужасен случай. Разбира се, след това тя се излекува, без съмнение. Защото когато станете Духа, вие сте във вашата крепост, никой не може да влезе в тялото ви. Вие ставате нещо, което не може да се замърси, не може да бъде надвито, никой не може да ви доминира. Та тя така се излекува.

И с тази вяра, ако някой каже „О, вие ще се излекувате”, ще видите, че хората викат и крещят, но внезапно ще усетите, че може би има мъртъв дух. Понякога си разменят тези духове, много е изненадващо. Могат да местят духа от един човек в друг. Срещала съм такива случаи. Всички неща съм виждала за духовете.

Преди няколко дни, само преди осем дни – нали, Мери - един от харизматиците, дойде при мен. Преди осем дена във Франция дойде един господин - млад мъж, на около двадесет и четири – който беше много превъзбуден, започна да плаче, държеше се странно; никога не бях виждала такъв дух да влиза в човек. Цялото му тяло се тресеше, падна на земята, започна да плаче, такива неща ставаха. Той каза: „Ходих в Харизматичното движение и оттам го получих.” А когато го хванат, си мислят, че Светият Дух е влязъл в тях. Представете си само. Как може Светият Дух да ви прави нещастни? Не знам откъде идват тези идеи. Горкото дете, страда толкова много. Сега е добре. Не можеше да повярва, че може да се оправи, защото вярваше в каквото му бяха казали: „Това са греховете ти и трябва да ги преодолееш, и ето защо си такъв, затова ти става така, все още имаш лоша карма...”. Но лошата карма и всички подобни неща могат да бъдат разрушени, когато Кундалини се издигне. Специално за това тук има център, който наистина е увенчан от Исус Христос.

Ти каза ли им за този център? Добре. Това е центърът и когато Кундалини премине през него -затова се казва, че трябва да преминете през него - се събужда, а когато се събуди, тези два балона на егото и суперегото – виждате ги тук - всичките ви обусловености, всичките ви левостранни и десностранни проблеми биват погълнати. Ето защо се казва, че Той умря за греховете ни.

В древните индийски писания е описан като Махавишну, но когато мисионерите отидоха в Индия, представиха много погрешна картина на Христос, напълно погрешна, така че индийците все още очакват Махавишну да дойде. Така стоят нещата. Според мисионерите, Той трябва да бъде някой, който покръства хората, такива глупости. Виждате ли? Не е истинското нещо, че уж Той трябва да се събуди във Вас. Той го каза. Той каза: „Трябва да се родя отново във вас.” Ето това е. Когато Кундалини се издигне, тя събужда този център в нас и всичките ни обусловености и егото биват погълнати, създава се пространство в областта на фонтанелната кост, през която Кундалини преминава и може да почувствате хладния полъх, излизащ от главите ви. Така става, а вие го чувствате по ръцете си. Не че сте луди по нещо, нали разбирате. Не е така. Не по този начин, разберете, нищо подобно. Ставате самоуважаваща се нормална, достойна личност с голяма духовна стойност, каквито сте. Нали? Та ето това са вярата и сляпата вяра.
Да, дете мое?

Мъж: Изглежда трудна за приемане представата, че Себереализацията не включва някакви лични усилия. Може ли наистина да започне да действа при всеки, независимо колко е материалистичен? Правилно ли разбирам?

Шри Матаджи: Да, на пръв поглед изглежда много трудно, както е истина, че хората са материалистични, но Духът е по-силен от материята и когато трябва да се изрази, напълно я разрушава и си остава Духът.

Повечето от вас тук са англичани, бих казала - западняци, много материалистични хора. Бих искала да кажа, че живеейки на този свят, може и да не са такива материалисти, защото ако не бяха търсачи, нямаше да дойдат при мен. Но се ражда едно ново същество. Ако погледнете яйцето, ще почувствате: „О, колко е твърда черупката!”. Но ако се счупи в точния момент, с правилното разбиране, то става птица. Защото всичко това е жив процес, и само трябва да се осъществи последният пробив. Изглежда трудно, но за мен не е. Може би аз добре си познавам работата. Съгласни ли сте?

Да, така е - много хора са говорили какво ли не за Кундалини. Трябва да кажа, че някои книги наистина ме ужасиха. Ако не си знаеш работата... С всичко е така: представете си, че някой не може да шофира, а се качи да кара колата, то начинът, по който ще го описва, ще е ужасен. Никога няма да се доближите до кола, нали? Така си е. Този, който няма право и не познава работата, не бива да я върши. Но онова, което се случва с вас е, че ставате Духа, ставате свои собствени водачи, ставате господари на това изкуство, майстор на това изкуство.

Да, детето ми? Не те чувам.

Жена: По-рано споменахте за хипнозата и казахте, че вие самата се смятате за катализатор, а не мислите ли, че хипнотизаторът също се смята за катализатор?

Шри Матаджи: Да, без съмнение. Да, вярно е, но разликата е, че хипнотизаторът ви поставя под своята власт, не ви дава никаква сила или измерение за вашето съзнание, разбирате ли? Има огромна разлика между двете. Вижте, вие получихте вътре във вас ваша собствена сила. Например, да кажем, че Духът ви е тук. Аз съм катализаторът, вие може да използвате лъжица да дадете отрова или да я използвате за даване на нектар, нали? Ако давате нектар, това е голямо нещо, но ако давате отрова, е ужасно. Нали така? Хипнотизаторът използва хипнозата, но как всъщност хипнотизира? Онова, което прави той, е да ви изтласка в подсъзнанието, в колективното подсъзнание, откъдето той властва над вас. Той казва: „Сега станете дете”, и вие ставате като дете. „Сега смучете бутилката” и вие го правите. Какво е всичко това? Но тук ставате Духът, в смисъл че ставате колективно осъзнати. Това не е хипноза, защото вие, самите вие можете да го чувствате.

Например, да вземем десет деца, които са реализирани души. Има някои много малки деца, реализирани души, дори и да са малки. Може да ги заведете при някой болен човек. После им завържете очите и ги попитайте: „Какъв е проблемът на този мъж?”. Всички ще си вдигнат един и същи пръст, всички, и ще кажат: „Този пръст пари”, усещането, което имате – парене, изтръпване или хладен полъх - едно ново съзнание от вибрационно естество се е родило във вас. При хипнозата - няма такова нещо, напротив, след хипноза се чувствате толкова изморени и изчерпани, сякаш някой ви е яздил като кон. Тук е точно обратното. Започвате да растете вътре в себе си и разбирате, че може да лекувате хората, разбирате кои центрове са блокирали, в кои центрове другите хора имат блокажи.

В началото понякога хората са малко объркани – виждала съм - понеже не знаят дали това са техните, или чуждите центрове. Сега имаме начини и методи, чрез които можете да разграничите това. Можете да разберете кои ваши центрове са блокирали и в кои центрове другият има блокаж. Също знаете как да ги подобрите, знаете как да давате Реализация на другите, как да им дадете възможност да ползват собствените си сили. Обратното е. А катализаторът може да е ужасяващ, но може и да е просто ангелски.

Мъж: Може ли някои хора да получат Себереализация чрез собственото си усилие?

Шри Матаджи: С техни собствени усилия? Не мисля, че е възможно, защото само светлината, която е просветлена, може да просветли друга светлина. Това, което казвам, е, че дори Буда - сами разбирате - получи Реализация, когато беше много изморен и трябваше да я получи. Разбира се, Светият Дух го направи. Буда не би могъл да го направи сам, но получи Реализация, понеже трябваше да живее при различни обстоятелства. Не му се налагаше да говори за Бог и за всички тези неща, защото хората бяха много заети в разговори за големи неща, като Бог и всякакви божества; имаше голямо объркване. Някой трябваше да получи Реализация по това време, който да я открие и да каже: „Само Себереализация - не говорете за Бог или нещо друго, забравете за това”. Ето защо Той получи Реализация по този начин. Но не можете да получите Себереализация просто ей така, а можете да хванете само обсебвания. Не става.

Една просветлена душа, наистина просветлена душа, няма да вземе пари от вас. Вижте, обикновено хората не искат да ви дават Реализация - 99 % от тези, които наистина са реализирани, ще хвърлят камъни по вас, няма да искат да имат нищо общо с вас, защото опитът им с човешките същества е ужасяващ. Ако отидете и говорите с тях, те ще ми кажат, и ми казаха: „Чакай дванадесет години. Ще те съсипят, Майко, ще те довършат, ще те убият, ще го направят”. Много е рисковано да се работи с човешки същества, защото са много егоистични и никога няма да ви приемат. Но ако приемате нещата по този начин, кой знае - може да е от полза, нали? А Реализацията не е възможна, не може да се получи от само себе си. Невъзможно е, защото ако – да речем - свещта не е запалена и иска да се запали, някой трябва да донесе огъня, нали? Много е просто. Но всъщност човек не бива да се засяга от това.

Вижте, аз не знам да шофирам, така че ме докараха дотук. Не се засегнах, че ме докараха до тук, нали? Умея само едно нещо. Не умея много. Много неща не мога, не зная как да ръководя банка, не зная да напиша чек, за много неща не ме бива. Не зная как да отворя консерва, май. Но знам как да събудя Кундалини. Нали? Ако знам добре поне това, защо вие да имате нещо против? Все пак зависим едни от други за всичко, нали? Защо не, ако познавам добре тази работа, каква е вредата? И вие също ще знаете. Също ще знаете. Но не може сами да го направите. Всъщност не сте длъжни да правите нещо.

Аз го правя, защото обичам да го правя. То се излъчва, аз не правя нищо, сякаш просто се нося по течението, не знам как се случва, то просто тече. Обичам просто заради самата любов. Не вярвате, че може да съществува човек като мен, но аз наистина съм такава. Понякога може и да усещате, много от сахаджа йогите смятат, че съм прекалено състрадателна и че би трябвало да съм доста строга с хората и други такива. Те идват и ми казват някаква „мъдрост”. Мислят си, че не съм толкова практична, но това е най-практичното нещо. Да, зная, че правят грешки, защото не знаят, че вървят в мрака. Ако вървите в тъмното, ще се блъснете в нещо. Единственото, което можете да направите, е да имате състрадание към тях, защото те не могат да виждат, слепи са. Нали така? Как тогава може да се ядосвате или гневите?

Нещо повече, бих ви помолила да нямате погрешно мнение за никого и за нищо. Трябва да стигнете до вашия Дух, това е главното. Ако все още мислите за някого, като онази жена - някой може и да я е пратил тук - не знам защо тя се ядоса. Не казах нищо, с което да я нараня. Може би е обсебена. Не знам защо ми се ядоса, просто стана и си излезе с думите: „Вие говорите само лъжи”. Защо да ви говоря лъжи? Не се налага да получавам нищо от вас. Но защо става така? Защото тя няма усещане, липсва й усет за Божественото. Не разбира кое е Божествено, кой е... Не я обвинявам. Тя няма усет. Това е калибър. Виждала съм сахаджа йоги от различна величина да идват при мен. Някои от тях са от такъв калибър, че не може и да си представите. Получават Реализация, знаят какво е това, имат структурата като на диамант, получават я и се захващат. Те са страхотни. Има други, които се влачат отзад. Някои от тях получават Реализация, но продължават да се съмняват. Всякакви хора. Няма значение. Аз ги обичам всички.

Да, дете мое? (Мъж говори в залата.)

Той сахаджа йоги ли е?

Йоги: Той казва: ако преди Реализацията сме били толкова ужасни, че сме причинили рак на всеки срещнат или нещо подобно, дали след Реализацията може да се отстрани ефектът от това, или какво се случва?

Шри Матаджи: Да, знам, толкова много неща се случиха.    Имаше един човек в Брайтън, помните ли го – той е тук сега, мисля – който беше пиян, когато дойде за пръв път. Много ми беше ядосан, като за начало. Попита: „Как мога да се отърва от този проблем? Не ви вярвам” и тям подобни. А сега е добре, съвсем добре. Той се промени в такава красива личност, не можете да... тук ли е?

Йоги: Да, тук съм.

Шри Матаджи: Бог да те благослови.

Сега е толкова мил. Наскоро дойде да ме види. Казах си: „Погледни го, толкова е мил”. Той си беше много мил, но нещо го беше разстроило, беше го разочаровало, разбирате ли, та беше станал алкохолик. Сега е наред. Само състраданието може да ви накара да разберете, че има причина за това – много мила личност е, без съмнение, много мил, но му е потръгнало зле. Няма нищо. Такива неща се случват, вярно е. Сахаджа йогите го осъзнават. Някои, разбира се, трябва да кажа, израстват по-бавно. Няма значение. Те ще се справят, всички ще дойдат, сигурна съм в това. Всеки е създаден за това. Всъщност, Божественото чака с нетърпение да ви даде Реализация - много по-нетърпеливо, отколкото сте вие. Ако днес имаше хиляда души, щях да им дам Реализация. Но много малко хора виждат реалността, сега разбирате. Докато гуру Махараджи го следват хиляди, нали? Той не е дал нищо на горките хора. Но за реалността са малцина.

Както онзи ден някой ми зададе въпроса: „Майко, защо не я дадете на всички?”. Попитах: „Къде са тези всички?”. Те са заети. Къде са? В този Брайтън колко са? Колко от тях са тук? Нали? Това е проблемът. Необходимо е време на хората, за да заобичат реалността. Време. Такова хубаво нещо е то. Но дори и да са реализирани, те отпадат, разбирате ли? Казват: „О, така ми е добре. Добре съм си”. След година ще се появят. Това не е начинът. Вие трябва да овладеете това изкуство, напълно да го владеете. Безплатно е, напълно безплатно е. Сега всички те седят тук, могат да кажат.

Мъж: Може ли да кажете още малко за Себереализацията и какво е необходимо, за да я подсилим.

Шри Матаджи: Да, да, ще говоря в следващата лекция, едно по едно. Сега говоря за Лявата страна, за Дясната страна, а след това за центъра, и после, разбира се за Духа. Определено, трябва да го правя хиляди пъти. Но трябва да ви изградя постепенно. Нали? Определено ще го направя. Няма да повярвате, но до сега съм имала вече петстотин лекции в Лондон, най-малко. И те не свършват. Всеки път, последния път когато говорих, ми казаха: „Майко, това беше напълно ново измерение, за което говорихте”. Не знам, Кери ми каза, че за пръв път вибрациите са го докоснали толкова силно на моята лекция, не зная какво точно го е развълнувало. Да, изненадващо е. Той е от Австралия. Австралийците се справят много добре. Много бърза работа.

И така, свършиха ли всички въпроси? Или да я направим?

Мъж: А какво е карма?

Шри Матаджи: Карма е, когато извършвате каквато и да е работа или действате с Дясната страна, тогава резултатите от това се натрупват във вас под формата на его, защото си мислите, че вие правите нещата. Всъщност ние не вършим нищо съществено. Това, което правим, е мъртва работа - както казах, правим стол от дърво, от мъртва дървесина. Само това вършим. Това, което правим, е представата, която имаме, че извършваме работа. Какво всъщност вършим ние? Можете ли да превърнете това в плод? Не можем дори да му дадем мирис. Виждате, че този мит работи като его в нас - както е показано тук - но за това ще говоря утре. И това е, което си мислим, че правим - тази работа, онази работа. Егото си мисли, че ако сме свършили лоша работа или добра работа, трябва да страдаме.

Вижте, тигърът не се чувства по този начин. Ако трябва да яде, той ще убие. Ще убие животно, ще го изяде и точка. Не сяда да се цупи: „О, господи, не биваше да го правя. Трябваше да стана вегетарианец”. Не трупа карма чрез това, никаква карма, нали? Но ние, човешките същества го правим. Защо? Защото сме затворени. Затворени сме. Вижте тук - затворени сме. Животните са отворени. Каквото и да правят, не се тревожат. Но ние се тревожим за това какво вършим, защото си мислим, че ние го правим. Както казах, когато този център е отворен. Той поглъща нашите карми, а така наречените карми не са нищо друго освен грехове – по библейски можем да ги наречем грехове. Всичките ни грехове се поглъщат от това могъщо божество Христос, пробудено в нас.

А вие се издигате над нея, защото егото е това, което създава карма. Когато с егото ви е свършено, къде са кармите? С тях също е свършено. Тогава не казвате: „Аз го направих”. Ще кажете: „Майко, не действа. Не се издига”. Какво е това? Говорите в трето лице – „Тя тече". "Вибрациите не идват.” Не казвате: „Аз, аз правя Реализацията. Аз издигам Кундалини...”, не казвате това. А казвате: „Не се издига”. Говорите в трето лице. Това трето лице е Духът. Не казвате: „Аз трябва да го направя”. Дори за сина си казвате: „Майко, по-добре той да получи Реализация”. Добре. Ще видите. Опитайте. Не става ли? Добре, а сега трябва ли да ви дам сертификат. Той каза: „Как може да давате сертификати, Майко, Кундалини не се е издигнала?”.

Всеки знае, разберете, независимо дали е баща ви, майка ви, сестра ви – който и да е - ако не са реализирани, знаят, че не са и какво от това? Просто го знаят. Моята внучка, която беше... тя е тук сега – тя се роди реализирана, а тогава едва беше на пет, мисля, когато отидоха в Ладак. Имаше един лама с обръсната глава, носеше дълги дрехи и всичко останало. Всеки докосваше нозете му, родителите й също, те не са реализирани - моята дъщеря не е реализирана, така че тя също докосна нозете му. Внучката ми не можа да го понесе, това й дойде в повече. Седеше на висок пън, после отиде, сложи си ръцете на гърба, погледна го и му каза: „Какво искате да кажете с това, че всеки трябва да докосва нозете ви? Дори не сте реализирана душа. С тези дрехи и обръснатата си глава мислите, че може да карате хората да докосват нозете ви?”. Малко дете на пет години, но разбира.

Веднъж имаше програма в Индия, на която ме поканиха като главен гост на Раманмаш, тя беше реализирана душа. И един господин от управата на ашрама на Рамкришна седеше там в голямата си оранжева дреха. Другата ми внучка седеше на първия ред. Не можеше да го понася и извика от мястото си: „Майко, на оня, който седи с дългата рокля, бабо, моля те, кажи му да си иде, излъчва топлина към всички”. Виждате ли, имаше много сахаджа йоги, които усещаха топлината от този човек, а той се мислеше за много духовен. Тя каза: „Кажи му да си иде, той носи макси”. Тя не разбираше, че това е дълга мантия. Дори децата знаят кои са реализирани души и кои не са, ако са родени реализирани. В наши дни има много деца, които се раждат реализирани. Във времето на Страшния съд, това е времето на Страшния съд. Но за това ще ви кажа по-късно, разбира се.

Мъж: Имате ли нещо против да ви задам няколко въпроса?

Шри Матаджи: Кажете, нямам против. Става така, че ако задавате много въпроси, понякога това се превръща в умствена активност и може да забави по-нататък вашата Реализацията, така че бих ви посъветвала, ако не е толкова важно, по-добре си ги запазете за себе си, защото отговарянето на въпроси е само на умствено ниво. Говоря за нещо, което е много отвъд това, разберете. Логично е, ако сте ме разбрали. Добре, кажете: Хайде да го направим. Ако стане, стане. Ако не се получи, няма значение. Тук съм за три-четири дни, ще стане. Съгласни?

По-добре пазете ума си спокоен. Кажете му: „Задавал си много въпроси преди, мислил си за много неща, сега е време да получиш благословиите на собственото си същество“. Нали? Ако кажете това на ума си, той ще се укроти. Умът е чудесно нещо. Ако умът знае какво искате и ако то е реалността, той ви подкрепя и ви помага много. Същият този ум, който може да ви заблуди, е нещо като магаре, както понякога казвам. Исус използваше магарето, за да покаже, че ако оставите умът да ви заблуди, ще ви отведе до много неща, но ако го контролирате, ще ви заведе там, където трябва да отидете. Само го накарайте да мълчи. По-добре е да мълчите на нивото на ума. И затова отговорих на въпросите ви, защото по-късно когато Кундалини се издигне, тогава умът не бива да се изправя и да говори, нали: „Не съм задавал този въпрос”. Ето защо. За да ви успокоя – няма нужда да питате – а само да ви успокоя, затова го правя. Ясно ли е?

И така, най-доброто нещо е да получите Реализация, иначе умът е доста смущаващо нещо. Може да се прояви точно когато ще трябва да постигнете вашия последен скок, може и да ви спре. Нали? Ако имате спешен въпрос, който наистина ви потиска, питайте ме. Но ако не е толкова важно, просто се откажете. Много ли е важно? Тогава добре. Той го осъзна.

Сега трябва да ви помоля за едно нещо, ако нямате нищо напротив, ще трябва да си събуем обувките, защото Майката земя помага много. Трябва всячески да се възползваме от помощта ѝ.

[НЕПРОВЕРЕНА ЧАСТ]

Просто дръжте краката си на пода, много ще ви помогне. Няма нужда да си събувате чорапите, но сложете краката си на земята, сложете ръцете си по този начин, понеже както ви казах, това са все симпатикови центрове... Той също трябва да ви е казал, вие чувствате тук да тече, без ... Движи се, но вие не го чувствате силно, докато не получите своята Реализация. Сложете ръцете си по този начин и затворете очи.

Дръжте очите си затворени. Това е обратното на хипнозата. Просто дръжте очите си затворени, защото, когато Кундалини се издигне, тя разширява зениците ви. Когато разшири зениците ви, има разлика в зрението за секунди, части от секундата. Но ако очите ви са отворени, няма да се издигне, изобщо. Затова ги дръжте затворени, напълно затворени.

/дълга тишина/

Сега първото нещо, което винаги се случва, е, че отнякъде неясно се появява чувството за вина, така че по-добре сложете дясната си ръка на лявото рамо, а лявата ръка към Мен, без да отваряте очите. Лявата ръка към Мен. Лявата ръка към Мен. С дланта нагоре. Лявата. Да, точно така, и трябва да кажете: „Майко, аз не съм виновен.” Много е важно, защото това е голяма пречка. Само кажете: „Майко, аз не съм виновен.”

Търсачи: Майко, аз не съм виновен.

Шри Матаджи: Отново моля ви.

Търсачи: Майко, аз не съм виновен.

Шри Матаджи: Отново моля.

Търсачи: Майко, аз не съм виновен.

Шри Матаджи: Сега може да сложите същата ръка от другата страна на целия гръб, на врата. Това е много важен център, ще ви говоря за него по-късно, по този начин, ако искате може да видите. По този начин, както го правя аз - лявата ръка към Мен, а дясната ръка на тила, съвсем върху тила, в основата на врата. Това е много важен център, за който ви говоря. Да, по този начин. Опитайте се да облегнете главата си назад. Малко.

/Звук - Шри Матаджи духа в микрофона/

Сега сложете лявата ръка на нивото на сърцето, малко по-високо, натиснете с пръсти. Лявата ръка към Мен, цялата. Сега кажете „Майко, аз съм Духът”, три пъти.

Търсачи: Майко, аз съм Духът. Майко, аз съм Духът. Майко, аз съм Духът.

Шри Матаджи: Сега със същата ръка, сложете я на стомаха от лявата страна. Сега кажете: „Майко, аз съм свой собствен водач, аз съм свой собствен учител.” Просто го кажете.

Търсачи: Майко, аз съм свой собствен водач. Аз съм свой собствен гуру.

Шри Матаджи: Отново.

Търсачи: Майко, Аз съм свой собствен гуру. Майко, аз съм свой собствен водач.

Шри Матаджи: Пет пъти, пак.

Търсачи: Майко, Аз съм свой собствен гуру. Майко, аз съм свой собствен водач.

Шри Матаджи: Така ще стане. Ако си сложите дясната ръка на върха на главата, над върха. Не я докосвайте, бавно на върха.. /към жена от публиката/... чувствате ли? /към един йоги/ Тя ще усети. /към жената). Имате ли проблем?

Жена: Да, получих...

Шри Матаджи: О, виждам, насочете дясната си ръка към Мен... /към един йоги/ ... не е необходимо, тя ще се справи. Да. Аз ще го оправя. Добре? Да, ей така, ще стане. Добре. Сега може да усетите хладния полъх да излиза от главата ви, от областта на фонтанелната кост, където е меко. Хладен полъх. Първо може да усетите горещина. Но трябва да поискате Реализация, защото Аз не мога да прекрача свободата ви. Това е вашата свобода - дали искате да сте реализирани, или не. Трябва да кажете: “Майко, моля те, дай ми моята Реализация.” Трябва да помолите за нея. Помолете само. Просто помолете.

Търсачи: Майко, моля Ви, дайте ми моята Реализация.

Шри Матаджи: Отново, моля.

Търсачи: Майко, моля Ви, дайте ми моята Реализация.

Шри Матаджи: Отново, моля.

Търсачи: Майко, моля Ви, дайте ми моята Реализация.

Шри Матаджи: Сега само я почувствайте. Чувствате ли я на върха на главата? Ммм..

/Край на записа/