Shri Mahavira Jayanti -puja, 28.3.1991, Gidgegannup, Perth, Australia 

Tänään vietämme Mahaviran syntymäpäivää.

Mahavira on Bhairavanathin inkarnaatio, ja kutsutte Häntä myös Pyhäksi Mikaeliksi. Tiedätte nämä kaksi pyhimystä, toinen on Gabriel, eli Hanumana, ja toinen Pyhä Mikael. Toinen on Pingala Nadissa ja toinen, Pyhä Mikael, Ida Nadissa. Niinpä Mahaviran täytyi tehdä paljon tutkimusta. Tietysti Hän oli enkeli, mutta Hän tuli tänne ihmisenä, ja Hänen täytyi selvittää, mikä vasen puoli on ja miten se toimii. Vasen puoli on hyvin monimutkainen, paljon monimutkaisempi kuin oikea puoli. Vasemmalla puolellakin meillä on seitsemän nadia, ja ne sijaitsevat perätysten. Niitä on kuvailtu kirjoissa, ja niille on annettu omat nimet. Nämä seitsemän vasemmalla puolella olevaa nadia, kuten tiedätte, sisältävät menneisyytemme. Esimerkiksi jokaisesta hetkestä tulee menneisyys.

Jokainen nykyhetki muuttuu menneisyydeksi. Sitten meillä on tämän elämän menneisyys ja myös aikaisempien elämien menneisyys. Ja kaikki menneisyys on rakentuneena sisällemme luomisestamme saakka. Niinpä kaikki psykosomaattiset sairaudet, kuten tiedätte, käynnistyvät vain vasemmalta puolelta tulevien olentojen kautta. Jos vaikka jollakin henkilöllä on ongelma maksassaan, ja häneen kohdistuu hyökkäys vasemmalta puolelta, etenkin Muladharan kautta, tai mistä tahansa vasemmalta, vaikka vasemmasta Nabhista, niin koska vain Muladharasta on yhteys vasemmalle puolelle, Ida Nadiin, ja oikea puoli, Pingala Nadi, on yhteydessä Swadhishthanaan. Eli Muladharan ongelmien korjaaminen on täysin ihmisen ulottumattomissa, ja kun sitä vastaan hyökätään, tai mitä tahansa vasemman puolen chakraa vastaan, silloin psykosomaattiset sairaudet iskevät ihmiseen. Olen useita kertoja kertonut, että jos tämä on keskus ja tämä toinen keskus, vasemmalla ja oikealla, ne sijaitsevat toistensa päällä. Jos käyttää liikaa oikeaa puolta, se menee äärimmilleen, ja yhtäkkiä jotain tapahtuu vasemmalla, joka laukaisee sairauden. Niinpä kaikilla sairauksilla, myös diabeteksella, on psykosomaattinen syy. Jos on henkilö, joka tekee kovasti työtä, ajattelee liikaa, on hyvin oikean puoleinen, ja yhtäkkiä tapahtuu jotakin, - diabetes saattaa olla myös perinnöllistä menneisyyden takia - ja se laukeaa, ja ihminen saa tämän psykosomaattisen ongelman.

Tämä psykosomaattinen sairaus paranee vain, jos tietää, mikä vasemman kanavan ongelma on. Mahavira tutki vasenta kanavaa hyvin syvältä. Sanoin, että vasen kanava on vaikea siksi, että kun alkaa liikkua vasemmalla puolella, liike on tietysti lineaarinen, mutta se liike suuntautuu alaspäin, kun taas liikkuminen oikealla puolella vie ylöspäin. Eli, liike suuntautuu alaspäin, tällä tavalla, ja kiertyy sitten kerälle, muodostaa kierukoita, ja te liikutte sen mukana ja katoatte sisälle kierukkaan. Toisella puolella liike on ylöspäin, eikä kierukoita ole niin monta, ja koska liike on ylöspäin, sieltä pääsee helposti ulos. Niinpä ihmiset, jotka menevät vasemmalle, jostain syystä, ajattelemalla liikaa menneisyyttään, itkien kohtaloaan ja valittaen koko ajan, ovat hankalampia kuin oikealla olevat ihmiset. Oikealla olevat ihmiset tuottavat harmia muille, kun taas vasemmalla olevat tuottavat harmia itselleen. Siksi vasen puoli piti selvittää kunnolla, ja Mahavira teki sen. Varmaan Hän tiesikin siitä kaiken. Niinpä Hän kertoikin lähes yksityiskohtaisesti monista asioista, joita voi tapahtua ihmiselle, joka menee vasemmalle. Hän synnytti käsitteen helvetistä.

Hän myös kuvasi helvetin seitsemän eri tyyppiä. Se on siis niin kauheaa, että en halua kertoa teille mitä helvetti on: kauhistuttavan julmaa, kauhistuttavan ilotonta ja niin kauhistuttavan vastenmielistä, että alatte vihata itseänne, kun ymmärrätte, että olette tehneet tällaisen virheen, tällaisen 'pap':in, synnin; ja mikä on sen lopputulos, minkälaisen rangaistuksen saatte itsellenne. Mahavira selvitti kaiken, Hän kertoi yksityiskohtaisesti minkälainen rangaistus seuraa ihmistä, joka menee liiaksi vasemmalle. Hän kertoi myös oikeanpuoleisesta ihmisestä, mutta ei samassa laajuudessa, koska Hänen täytyi käsitellä näiden yhdistelmää, mutta enemmän vasenta puolta. Kuten olen kertonut monille ihmisille jo aikaisemmin, ja ehkä täälläkin, että on olemassa sielu, joka on luotu jokaisen viiden elementin kausaalimuodosta. Esimerkiksi maan kausaali on tuoksu. Niinpä tämä sielu, joka on luotu viiden elementin kausaalimuodosta ja teidän omista keskuksistanne, ja joka lisäksi myös kontrolloi parasympaattista hermostoa, sijaitsee selkäytimen ympärillä ja aktivoi parasympaattista hermostoa. Se on siis yhteydessä jokaiseen keskukseen. Kun kuolemme, tämä sielu nousee yhdessä Kundaliinin ja Henkemme kanssa taivaalle, ja ohjaa sitten meidän jäljelle jääneen olemuksemme liikkeitä uuteen kehoon. Tällä tavalla se toimii.

Kaikki, mitä olemme tähän saakka tehneet, on tallennettuna siihen sieluun. Kysyitte Minulta: "Äiti, näemme jonkinlaisia pyörylöitä kiinnittyneinä toisiinsa. Mitä ne ovat?" Kerroin, että se on kuollut sielu. Ja nyt he ovat löytäneet sen, mistä kerroin. Sillä kun ihminen kuolee, hänen sielunsa näkyy — nytkin voi nähdä pyöreitä rinkuloita: niitä voi olla monta, tai yksi nauha — ja kun kerroin, he näkivät sen mikroskoopilla, että sisällämme oleva sielu heijastuu soluun, ja jokaisessa solussa on tällainen heijaste. Solun heijastava osa, joka sijaitsee solun yhdellä sivulla, heijastaa myös sielua, ja varsinainen selämme puolella oleva sielu kontrolloi sitä heijastuvaa sielua, joka pitää huolta jokaisesta solusta. Nyt on huomattu, että tällaisessa heijasteessa on tavallaan seitsemän silmukkaa, seitsemän silmukkaa, koska heijaste istuu kahdeksannella — seitsemän chakraa ja Muladhara. Mahavira sai selville, että ihmisten kuollessa jotkut sielut syntyvät uudelleen jo muutaman päivän kuluttua. Nämä ovat hyvin tavallisia ihmisiä, tällä tavalla Hän alkoi luokitella heitä.

Nämä kuolleet ihmiset kuuluvat siihen kategoriaan, jossa he viipyvät hyvin lyhyen aikaa kollektiivisessa alitajunnassa, ja sitten he syntyvät uudelleen. He ovat hyvin tavallisia ihmisiä, tarkoituksettomia, hyödyttömiä ihmisiä. Sitten on sellaisia sieluja, jotka kuoleman jälkeen jäävät leijumaan ilmaan ja odottavat löytävänsä jonkun, joka voi toteuttaa heidän halujaan, jotka eivät ole vielä toteutuneet. Esimerkiksi, juoppo voi yhdistyä toiseen elävään ihmiseen, joka pitää juomisesta. Kun hänelle alkaa muodostua... Kun hänelle alkaa muodostua juomisesta tapa, jotkut näistä sieluista voivat hypätä tähän ihmiseen, ja kun he tekevät sen, he voivat tehdä hänestä todellisen juopon. Muistan erään lyhyen, pienikokoisen naisen, kotoisin Kuubasta, jonka tapasin Amerikassa, ja hän kertoi tuntevansa itsensä huonovointiseksi. Hänen miehensä kertoi, että hänen vaimonsa voi juoda joskus kokonaisen viskipullon raakana. Katsoin häntä, tätä pientä naista. Kysyin: "Miten hän pystyy siihen?" Tein hänelle suojauksen ja näin valtavan suuren mustan miehen seisovan hänen takanaan.

Kysyin naiselta: "Tunnetteko jonkun mustan miehen?" Hän hyppäsi heti ylös ja sanoi: "Äiti, näettekö sen? Tuo on se, joka juo, en minä." Paransin hänet, tietysti, ja sen jälkeen hän lopetti juomisen täysin. Aina kun teille alkaa kehittyä joku huono tapa, menetätte kontrollin itseenne, silloin henkiolento asettuu teihin ja alkaa kontrolloida teitä. Ja kun se kontrolloi teitä, ette tiedä miten päästä eroon tästä huonosta tavasta. Siksi tavoista on niin vaikeaa päästä eroon. Kun Kundaliini nousee Sahaja Yogassa, silloin nämä henkiolennot, kuolleet sielut jättävät teidät, tulette kuntoon, ja voitte luopua tavoista. Tällä tavalla se toimii. En usko, että Mahavira kertoi mistään tällaisesta, eikä Hän löytänytkään näitä asioita, koska Hän ei ollut mikään tiedemies, tai en tiedä miksi.

Mutta Hän puhui helvetistä. Hän sanoi: "Jos teette tällaisia asioita elämässänne, niin millaiseen helvettiin joudutte." Ja Hän kuvaili helvettiä hyvin avoimesti ja yksityiskohtaisesti, sanoisin. On todella kauheaa tietää, että sellainen ihminen, joka on täysin itsekeskeinen, joutuu lopulta sellaiseen helvettiin, ja jotkut tuomitaan jäämään sinne lopullisesti. Mutta kun inkarnaatiot syntyvät tänne, silloin myös jotkut paholaiset, jotka ovat lopullisesti tuomittuja elämään helvetissä, syntyvät tänne myös. Ja kun he syntyvät tänne, he yrittävät häiritä meitä. Ne voivat syntyä tänne, kuten tiedätte, guruina ja sellaisina. Ja kaikki tapahtuu nyt, ja huomaatte, kuinka näitä ihmisiä syntyy tänne ja kuinka he johtavat meitä harhaan ja kuinka he käyttävät vasenta Swadhishthanaa, tai voidaan sanoa vasenta puolta, lamauttamaan meidät kokonaan. Kun ihminen on riivattu, kuten olette varmaan nähneet - kun ihmiseen tulee paha henki, hän ei tunne värähtelyjä, tällaisella ihmisellä on kaikenlaisia oireita. Mutta Sahaja Yogassa me sanomme Mahaviran mantran, koska Mahavira hallitsee koko Ida Nadin aluetta, ja asettuu tänne - voidaan sanoa tähän kohtaan, jossa superegomme sijaitsee.

Sieltä Hän näkee, kontrolloi, toimii, puhdistaa ja tekee kaiken tarpeellisen saadakseen ihmisen kuntoon Sahaja Yogaan tulemisen jälkeen. Meidän täytyy olla todella kiitollisia Hänelle, että Hän tekee tällaisen saastaisen ja likaisen työn; sillä näille paholaisille on yhdentekevää, vaikka he istuisivat vessassa, näin voidaan sanoa, kaiken lian keskellä meditoimassa. He voivat tehdä mitä tahansa, he ovat hyvin likaisia ihmisiä, täysin epäpuhtaita. Kun heistä tulee 'tantristeja', he tekevät kaikenlaisia epäpuhtaita asioita, joilla he itse asiassa luovat ongelmia itsensä ja Jumalan välille. Jos he vaikka menevät Jumalattaren temppeliin ja harjoittavat siellä epäsiveyttä naisen kanssa, silloin Jumalatar katoaa; ja kun Jumalatar poistuu sieltä, se houkuttelee paikalle kaikki vasemman puolen bhuutit. Nyt kaikki nämä ympäriinsä leijuvat sielut yrittävät tulla takaisin tietoisuuteen tulemalla sisään jonkun kehoon. Tämän lisäksi on olemassa vasemman puolen mestareita, jotka tietävät, miten näitä sieluja pyydystetään ja laitetaan muihin ihmisiin, tai otetaan ne pois yhdestä ihmisestä ja laitetaan johonkin toiseen. Tämä on jatkuva prosessi, joka tekee ihmisistä täysin hulluja ja kelvottomia. Vaikka tiedämme kaiken tämän, saamme silti bhuutteja vasemmalle puolellemme. Niitä tarttuu sahaja-joogeihinkin.

Sen takia tämä Mahavira Jayanti on mielestäni meille hyvin tärkeä päivä huomioida. Miksi Häntä kutsuttiin Mahaviraksi? Koska vain Hänen kaltaisensa henkilö - 'vir' tarkoittaa rohkeaa, ritarillista - vain Hän pystyi tekemään sen. Vain Hän pystyi tulemaan syvälle sisään meihin ja tappamaan tai tuhoamaan nuo kauheat rakshasat, paholaiset, kaikki ne negatiiviset asiat, jotka tulevat meihin. Kuten tiedätte, vasemmalla puolellamme toimii niin paljon negatiivisuuksia, että se aiheuttaa kipua. Mutta jos emme saa apua esimerkiksi Mahaviralta, emme selviä niistä. Kutsumme apuun Mahaviraa - voitte kutsua Häntä Pyhäksi Mikaeliksi, tai joksikin muuksi, mutta Mahaviraksi, koska Hän oli ihminen. Kaikki tämä toimii Hänen ansiostaan, ja Hän on todella hieno olento. Hän itse syntyi tänne ihmisolentona. Pyhimyksen on vaikea syntyä ihmiseksi.

Sitä paitsi, katsokaas, koko käsite helvetistä ja kaikesta, mitä siitä on kerrottu kaikissa pyhissä kirjoituksissa on totta: se on olemassa. Jos sinne yrittää mennä... kun Minä menen sinne tutkimaan asioita, menen unenkaltaiseen tilaan. Unessani otan selvää kaikesta johonkin henkilöön liittyvästä, kuinka paljon hänessä on negatiivisuuksia, mitä hän on tehnyt. Sitä ei ole helppo tehdä tietoisuuden tilassa. On mentävä alitajunnan tilaan, on mentävä 'sushuptiin', syvempään unitilaan, jotta voi nähdä, mitä vasemmalla puolella tapahtuu. Minusta se on hyvin outo tila enkä suosittele sinne menemistä sahaja-joogeille. Heidän pitäisi pyrkiä eroon vasemman puolen ongelmista Mahaviran avulla. Kun tämä chakra on tukossa, silloin näkyy suuri luukyhmy otsassa oikealla puolella. Silloin täytyy sanoa Mahaviran mantra, jotta paine vasemmalla puolella hellittäisi. Monet ihmiset eivät edes tiedä, miksi he kärsivät: Miksi heidän pitää kärsiä, vaikka he eivät ole tehneet mitään väärää?

Siksi, että heissä on riivaus. Myös virukset ja kaikki muut, kuten psykosomaattiset ongelmat ja syöpä, tavallaan kaikki parantumattomat sairaudet ovat siellä, koska olemme joutuneet vasemmalle, ja siksi me saamme kärsiä sellaisista sairauksista, joita ei voi parantaa. Siispä meidän pitää todella kiittää Mahaviraa, joka on antanut meille tämän voiman poistaa vasemman puolen ongelmia itsestämme, joka on antanut meille tämän valon käteemme, johon Hän itse antaa värähtelyjä, ja Hän itse yrittää valaista huomaamattomia asioita meille - myös Minusta. Vain Hänen ansiostaan voimme parantua niin monista fyysisistä ja psyykkisistä ongelmista. Tiedätte, että vasen puoli saadaan helposti kuntoon kolmen kynttilän hoitokeinolla. Se osoittaa, että Mahavira pitää vain valosta, Hän ei pidä pimeydestä. Hänen ajatuksenaan on - ajattelen sen sillä tavalla - mennä täysillä ja puhdistaa vasenta puolta niin paljon kuin mahdollista, jotta Sahaja Yoga saataisiin vakiinnutettua niissä maissa, joissa näen edelleen paljon tätä negatiivisuutta, todella paljon. Hän työstää sitä kaikkialla, ja psykosomaattiset ja muut sellaiset sairaudet voimme työstää kynttilän liekillä, voimme hoitaa niitä kolmella kynttilällä. Meidän täytyy olla hyvin kiitollisia Hänelle, että Hän on saanut aikaan tällaisen sisäänpääsyn vasemmalle puolelle ja selvittänyt puolestamme, millaisia ongelmia vasemmalla puolella esiintyy. On todella mukavaa, että olemme tänään saaneet mahdollisuuden juhlia Hänen syntymäpäiväänsä täällä paikassa, jota Hän rakasti todella paljon.

Voimme sanoa, että Mahavira esitetään joskus henkilönä ilman vaatteita. Kävi niin, että Hän oli mennyt viidakkoon meditoimaan ja ottamaan selvää vasemmasta puolesta, ja kun Hän nousi ylös, Hän kaapunsa tarttui kiinni yhteen pensaaseen, ja Hänen oli revittävä irti puolet siitä. Kun puolet kaavusta oli repeytynyt pois, Hän tuli ulos pensaikosta, ja Hän oli aivan kunnossa, mutta samaan aikaa Shri Krishna ilmestyi paikalle pienen maalaispojan muodossa. Ja Hän sanoi: "Olen köyhä mies"... pieni poika sanoi: "Olen köyhä ihminen, Minulla ei ole mitään päälläni. Sinä olet kuningas. Sinä saat aina uudet vaatteet. Etkö antaisi Minulle tuota puolikasta kaavustasi?" Ja kerrotaan, että poika sai vaatteen ja juoksi pois. Hän ei ollut kukaan muu kuin Shri Vishnu. Ja Vishnu siis vei vaatteen, ja tuskin paria kolmea sekuntia oli kulunut - olihan Hän sentään kuningas - kun Hän jo peitti itsensä lehdillä ja palasi palatsiinsa ja puki vaatteet päälleen.

Mutta kuvitelkaa, kuinka negatiivisia ihmiset ovat. He, jainalaiset, kulkevat ilman vaatteita. Heillä on kyllä kaikenlaisia kieltoja koskien matoja ja kaikkia. Nämä ihmiset aloittivat sellaisen tavan, että aivan pienen pieniäkin eläimiä, kuten esimerkiksi käärmettä tai jotain muuta vahinkoa aiheuttavaa ja haitallista, mutta elävää olentoa ei saa tappaa. Nämä jainalaiset ovat hulluja. Kerroin teille, että he ovat menneet niin pitkälle vegetarismissaan, että he yrittävät pelastaa jopa kiusalliset hyönteisetkin. He laittavat hyönteisiä majaan, jonka sisällä on brahmini. Sitten nämä hyönteiset imevät brahminin verta, ja kun tämä brahmini on täysin, sanoisinko, niin tyhjiin imetty, että hyönteiset putoavat maahan. Sitten he päästävät brahminin ulos, ja hänelle annetaan paljon 'dakshinaa', eli hän saa rahaa palkaksi siitä, että on antanut hyönteisten imeä vertaan. Tällaista vegetarismia on olemassa.

Varokaa vegetaristeja. Katsokaas, Hitlerkin oli kasvissyöjä, joten voitte vain kuvitella millaista vegetarismia sellainen on. Mitään tällaista vegetarismivillitystä ei tarvita lainkaan, ja sen Mahavira osoitti elämässään, että ihmisen ei ole tarpeellista laittaa niin paljon huomiotaan ruokaan ja siihen, mitä syö. Katsokaas, koko vegetarismin teoria on mennyt niin naurettaviin mittasuhteisiin, että olen sanonut, että meidän pitää luopua vegetarismista kokonaan. Pitää asettaa tämä rinnakkain sen kanssa, mitä Hän halusi tehdä. Jos ette syö proteiineja, ette pysty taistelemaan bhuutteja vastaan. Henkilön, jolla on bhuutteja sisällään, pitää syödä runsaasti proteiineja, ei hiilihydraatteja, vaan proteiineja, jotta keho voi taistella vasemman puolen vihollisia vastaan. Mutta ihmiset haluavat olla vegetaristeja. Kuvitelkaa, että heillä on vasemman puolen vihollisia sisällään ja he haluavat olla vegetaristeja. Ei onnistu.

Miten he taistelevat vastaan? Voidaan sanoa, että kaikki tällainen on ennalta suunniteltua, sellaisen henkilön suunnittelemaa, joka pyrkii - voidaan sanoa, että tämä henkilö yrittää poistaa - tai voidaan sanoa, että sellaiset, joka yrittävät pitää näitä alempia eläimiä elossa ihmisten sijasta, ovat alistajia. Tällaista typeryyttä he tekevät. On tiedettävä, että en voi antaa Oivallusta madoille, kaloille tai edes kanoille. Siihen tarvitsemme ihmisiä. Kaikkea tällaista tapahtuu, koska ihmiset tekevät juuri päinvastoin kuin mitä on neuvottu. Kun Kristus on sanonut: Silmänne eivät saa olla himokkaat, enkä vielä ole tavannut kristittyä, joka ei ole sahaja-joogi, jonka silmät eivät olisi himokkaat, olipa kyseessä sitten nainen tai mies. Kuljemme siis juuri päinvastaiseen suuntaan, mitä meille on opetettu. Samalla tavalla kävi Mahaviralle, kun Hänen työnsä tuhottiin täysin niiden ihmisten toimesta, jotka yrittävät tehdä vegetarismista suurta uskontoa. On myös ehkä hyvä tietää, että vegetarismi tuli jainalaisuuteen erään Neminath-nimisen miehen kautta, joka oli 'tirthankar' (henkisyyden opettaja) Shri Krishnan aikoihin.

Hän oli menossa naimisiin. Noina aikoina he menivät vielä naimisiin, ja sen lisäksi he söivät kaikenlaista lihaa, ja tämän miehen hääjuhliin tuotiin niin paljon lampaita ja vuohia, että hän halusi - käytämme siitä sanaa 'uparati' (pidättäytyminen): hän ei pitänyt siitä, häntä iljetti, hän oli turhautunut siihen. Mitä hän teki siinä turhautuneisuudessaan? Hän sanoi: "En syö lihaa". Ja tästä alkoi vegetarismi jainalaisten keskuudessa. Ja se jatkuu samanlaisena edelleen, ja näen, että nämä jainalaiset ovat ilottomia ihmisiä, täysin ilottomia. He ovat hyvin ihastuneita rahaan, he juoksevat rahan perässä ja käyttäytyvät niin omalaatuisesti, että sitä ei voi ymmärtää; he ovat kyllä ihmisiä, mutta heidän käyttäytymistään ei voi ymmärtää, he eivät ole normaaleja ihmisiä. Ymmärrämme siis, että huolimatta kaikesta siitä, mitä Mahavira sai aikaan, ihmisten edellytetään olevan Hänen opetuslapsiaan, jainalaisia, ja he ovat tällaisia. Meidän pitää nyt ymmärtää, että Sahaja Yogassa meidän ei pitäisi tehdä mitään vastaavaa. Mitä tahansa teille kerrotaan, teidän täytyy ymmärtää, miksi se on niin, te tiedätte toimintatavat ja kaikki yksityiskohdat Sahaja Yogasta.

Tiedätte kaiken, joten teidän ei ole sopivaa millään tavalla antaa periksi sellaisille väitteille tai suurille puheille tai mainostukselle ja lähteä mukaan mihinkään väärään. Se on hyvin tärkeää. Olemme sahaja-joogeja ja ymmärrämme, mitä on tasapaino. Sanon tietysti aina, että esimerkiksi länsimaalaisten, ehkä myös australialaisten, pitäisi syödä enemmän hiilihydraatteja, koska he syövät paljon lihaa. He voivat syödä kasviksia, mutta se ei tarkoita millään tavalla vegetarismia. Tarkoitan: tasapainottamiseksi. Ja Intiassa sanon aina, että ihmisten pitää syödä enemmän lihaa, koska se tekee heille hyvää. Mutta en missään nimessä sano, että syökää vain lihaa eikä mitään muuta. On löydettävä tasapaino, ja kun se löytyy, niin hämmästytte, kun huomaatte olevanne rauhallisempia ja voivanne paremmin, ja olevanne valaistuneempia, ja värähtelyt virtaavat paljon tavallista paremmin. Teidän pitää olla varovaisia ruoan kanssa.

Sama koskee vaatetusta, että ei pidä jääräpäisesti pukeutua aina pukuun olipa sää sitten viileä, kuuma tai siltä väliltä. Teidän pitää pukeutua itsellenne sopivalla tavalla. Esimerkiksi tällainen ilmasto saattaa vaatia puvun suojaamaan kehoa, mutta jos olette vaikka Ganapatipulessa tai vastaavanlaisessa paikassa, joka ei ole niin viileä tai kuuma, ehkä se on kuiva. Millaiseen asuun olisi hyvä pukeutua, joka on mukava, se pitää selvittää. Ja kun saatte selville, että tällainen on mukava asu meille, niin käyttäkää sellaista. Koska monissa tapauksissa olen nähnyt - katsokaas, asia on niin, että kun sanon teille jotakin, älkää viekö sitä äärimmäisyyksiin älkääkä ottako siitä vain pientä osaa. Kun kerron teille tällaisesta, teidän pitää ymmärtää, että kaikki, mikä on teille hyväksi, mikä on temperamenttinne mukaista ja soveltuu teille, teidän on käytettävä sitä, mikä ravitsee sitä, kehittää teitä ja antaa tasapainoa. Kun tasapainotatte itseänne, jos ajattelette Mahaviraa, teidän pitää ajatella myös Shri Hanumanaa, molemmat ovat tärkeitä. Ei ole helppoa kertoa kaikkea Mahavirasta näin lyhyessä luennossa, mutta uskon, että olen nyt kytkenyt Hänet aika hyvin Sahaja Yogaan, ja olette nyt varmasti ymmärtäneet kuinka tärkeä Hän on, ja kuinka tärkeä osa Hänellä on kaikessa. Jumala siunatkoon teitä.

Kun vain alan ajatellakin Mahaviraa, on mahdotonta pysytellä tietoisuudessa, kaikki menee koko ajan vasemmalle. Sillä ajattelin autossa tullessani, että Minun pitää ajatella Mahaviraa, ja siitä asti kaikki on kallistunut vasemmalle. Todella vaikeaa. Mutta kyllä se siitä. Jumala siunatkoon teitä!