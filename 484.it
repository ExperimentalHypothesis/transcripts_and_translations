Diwali Puja, "Diventare gli ideali". "Tempio di tutte le fedi", Hampstead, Londra, 6 Novembre 1983.

Quando siete pronti per il puja potete rendervi conto di quante vibrazioni ricevete. Oggi potete sentirle. Il Divino è molto ansioso di agire, solo che dovete prepararvi, e tutte queste preparazioni vi aiuteranno moltissimo.

Poiché ora siamo Sahaja yogi, dobbiamo renderci conto che dobbiamo diventare qualcosa di diverso da ciò che eravamo. Noi siamo yogi, siamo persone superiori agli altri, e quindi dobbiamo capire che non siamo come gli altri esseri umani che dicono una cosa e ne fanno un’altra; che possono vivere da ipocriti. È per questo che da tutte le Religioni sono nati problemi. Chi afferma di essere cristiano, di essere musulmano, è assolutamente contro Maometto, chi dice di essere indù, è assolutamente contro Shri Krishna. Questa è la ragione principale per cui finora tutte le religioni hanno fallito: perché gli esseri umani si vantano degli ideali. Tutti dicono di avere questo ideale, quell'ideale, ma non esprimono questi ideali, non sanno  vivere con questi ideali. Gli ideali non sono nelle loro vite, ma fuori. Però vanno in giro dicendo: “Questi sono i nostri ideali”. Diventano fanatici ma non sono gli ideali. Grazie a Sahaja Yoga ora avete il metodo, avete la possibilità di diventare gli ideali.

Occorre comprendere prima di tutto con il cervello, specialmente in Occidente, che cosa sono gli ideali che siamo diventati o che dobbiamo diventare e che cosa possiamo ottenere. Dovete avere quest’idea. Inoltre dovete avere la capacità di approfondire il vostro potere meditativo, affinché questi ideali vadano ad assestarsi nel vostro cuore, come parte integrante del vostro essere e non possiate vivere senza ideali. Potete prendere come esempio Cristo. Lui e i Suoi ideali erano la stessa cosa. Non c'è nessuna differenza.  Egli non diceva mai  una cosa facendone un'altra e mettendone in atto una terza. Questa sarà la differenza fra i Sahaja yogi e coloro che non lo sono. Quali che siano i vostri ideali, devono essere espressi nella vostra vita in ogni momento, perché fanno parte di voi. Se siete oro, l'oro è oro in ogni momento. Non è qualche volta oro, qualche volta acciaio e qualche volta fango. È sempre oro. Sono soltanto gli esseri umani che a volte  possono essere serpenti, leoni e magari anche volpi. 
Ma come Sahaja yogi voi diventate  esseri umani puri, ed è di questo che dobbiamo renderci conto. Non è difficile sforzarsi per questo, perché ora avete il potere di rendere più profonde le radici del vostro cuore. Il cervello deve essere usato per capire chiaramente quali sono gli ideali di un Sahaja yogi; quali sono le cose che un Sahaja yogi dovrebbe fare; come dovrebbe comportarsi nella vita; quale metodo dovrebbe seguire, e poi portarlo nel proprio cuore, mediante il processo meditativo e l’arresa.
Come vi do la seconda nascita, lo sapete benissimo. Vi concepisco nel mio cuore. Non posso farlo altrimenti, perché il mio cuore è così puro che vi purifica. Il mio amore, la mia compassione vi purificano, e poi posso portarvi nel mio Sahasrara, altrimenti come farei?

Quando questo accade, voi diventate una nuova personalità. Siete molto differenti da tutti gli altri, perché uno Spirito ha dato vita al vostro Spirito. Siete stati purificati dallo Spirito. Quindi non potete vivere nel modo in cui vivono tutti gli altri esseri umani. Tutti gli scontri, tutti i problemi degli esseri umani esistono perché loro non sono ciò di cui parlano. Gli ideali sono fuori, fuori dalla loro vita. È così che un Sahaja yogi deve apparire in confronto a qualsiasi altro. Prendiamo ad esempio Abramo Lincoln; egli credeva che tutti dovessero avere la libertà, tutti. Ogni cosa che ha detto, l’ha messa in pratica, in ogni cosa in cui ha creduto ha avuto successo e ha dato la vita per questo, ecco perché  è un grand’uomo. Pensate anche al Mahatma Gandhi, e non erano incarnazioni come Cristo. Pensate a qualsiasi grande uomo, pensate a Shivaji Maharaji. Tutti i Santi erano esseri umani. 

Ma una volta che ebbero riconosciuto i principi su cui basare la vita, divennero un'unica cosa con quei principi. Non scesero a compromessi. Dovremmo comprendere che cosa deve essere un Sahaja yogi.
Un Sahaja yogi è una persona che ha ottenuto la Realizzazione grazie alla Kundalini. La Kundalini è la Madre dentro di voi. È il potere che cura, che nutre. Questa Madre non scenderà mai a compromessi con il figlio. Se il figlio vorrà uccidere qualcuno, Lei dirà "no". Intendo dire che una vera Madre sparerebbe persino ad un figlio che provi a fare cose sbagliate. Analogamente, se voi diventate la vostra Madre,  dovete prendervi cura di voi stessi, dovete nutrire nello stesso modo voi stessi ed anche  gli altri. Dovete nutrirli, averne cura e non scendere a compromessi con cose sbagliate, ingiuste.
Quando vi dico questo, non è necessario che vi sentiate colpevoli. Dobbiamo guardare avanti. Chi si trova anche ad uno scalino più basso, se guarda in su è a posto, ma chi trovandosi su uno scalino più alto guarda in giù, andrà giù. Allora guardiamo avanti, a ciò che dobbiamo fare nella nostra vita quotidiana, nelle semplici relazioni, anche tra marito e moglie, fra figli e genitori: state diventando silenziosi nel vostro Sé, lo state nutrendo con il vostro silenzio, con la vostra compassione, oppure state dando supporto a qualcosa che è assolutamente contro Dio?

Se diventate gli ideali, il potere stesso degli ideali vi renderà così dinamici che non avrete bisogno di consultare nessuno. Diventate gli ideali! Sono come torce; i vostri stessi ideali si illumineranno. Quindi la prima attitudine dovrebbe essere come diventare più profondi. Se per esempio, marito e moglie bisticciano dalla mattina alla sera, non possono essere Sahaja yogi. È un'assurdità. Se bisticciano non sono Sahaja yogi, è garantito. Quando due persone bisticciano, se lui è un Sahaja yogi, lascerà la moglie e non avrà più niente a che fare con lei, "Io non ho niente a che fare con mia moglie, non ho moglie, niente". Restatene fuori, distaccatevi completamente, non parlate proprio di questa moglie. Non discutete, non preoccupatevi, distaccatevi semplicemente. Se il figlio è così, distaccatevi semplicemente. Fino ad un certo punto, ma senza litigare, senza discutere. Silenzio completo, si deve sviluppare una protesta silenziosa. Ma in questo silenzio, non si dovrebbe essere vili. Molte persone sono vili e ritengono che questa viltà sia il loro processo silenzioso. Una persona veramente potente non si scoraggerà, non sarà aggressiva, ma neanche si farà aggredire.
Sedetevi in meditazione. Cosa vedete in meditazione? Cercate di esaminare tutti i Chakra, quali Chakra hanno problemi, affrontateli. Qualche Chakra potrebbe essere debole a causa della vostra vita passata, cercate di sistemarli, cercate di rafforzarli. Perché gli ideali devono emergere. Lo strumento deve essere a posto, se lo strumento è impazzito come farete? Così, prima di tutto, dovete migliorare il vostro strumento, dovrebbe essere bilanciato, potente, non vile. La gente dovrebbe percepire il vostro potere. Il potere dell'amore, naturalmente, ma amore non significa scendere a compromessi con tutte le cose senza senso. Non dovrebbero esserci compromessi. È uno stato che si certifica da solo. Non possiamo dire quando esso si  manifesti, non possiamo proprio dirlo. La situazione stessa certificherà che “Ora sono a posto, ho raggiunto quello stato". Non potete dire che fra cinque ore, tre minuti, due secondi diventerete così. Maturate e osservate la maturità dentro di voi.

Cercate di comprendere che finché non diventate i vostri ideali, non siete Sahaja yogi. Tutti possono chiamarsi Sahaja yogi; non c'è nessuna cerimonia, non abbiamo qualche sorta di cerimonia universitaria in cui  si possa venire a prendere lauree e diplomi: "Bene, avete il certificato di nati due volte". C'è qualcuno che è nato due volte per molte volte. Oggi sono nati due volte, domani non lo sono, poi nascono di nuovo due volte, e ancora nati due volte. Alcuni possono essere nati due volte per 108 volte, in Sahaja Yoga. E neanche allora sono certificati. Siete voi che dovete certificare voi stessi. Non c'è nessuna università che lo faccia.
Dovete capire da soli quali sono i vostri problemi, perché vi state comportando così. Trattate voi stessi come bambini. Quando è necessario dovete sgridarvi. Quando dovete glorificarvi, dovete glorificarvi. Quindi ora separatevi: voi siete la madre, e qualsiasi cosa in voi che deve crescere è il bambino. La Madre è l'ideale. Lei è l'ispirazione, Lei è il potere, e il figlio è il beneficiario.
Se il bambino è un tipo ostinato, non potete farci nulla. Scoprite che anche voi potreste essere uno di questi. Io so chi è così. Ce ne sono molti. E potete scoprirli in un attimo. Se i tipi ostinati vivono con dieci persone, di colpo sentiamo resoconti sulla loro esistenza. Sono piuttosto eloquenti, anche se non dicono una parola, la gente vi può dire: "Ho avuto una discussione con questo e quello. Quella persona mi ha detto così e così, è stata così crudele con me, pretendeva questo. Lei sa chi è stato". Vedete, come si può distinguere un diamante, si può distinguere anche un rovo, in qualsiasi momento. Chiunque, senza eccezioni, si avvicini al rovo, questo lo pungerà. Non vi risparmierà, è un rovo. Un rovo deve essere un rovo. Ma se voi siete Sahaja yogi dovete essere fiori, fiori forti, fiori eterni che crescono sempre e non appassiscono mai, dovete essere fiori di questo tipo, allora sarete sorpresi di non cadere in giochi dell'ego e nemmeno sprofonderete completamente nel super-ego.                          

Avete tali conoscenze che ciascuno di voi può essere considerato un sapiente, io posso dirvelo. Molte volte mi è stato chiesto: "Sono tutti degli studiosi i suoi discepoli?" Sapete tanto, molto di più di quanto qualsiasi Santo abbia mai saputo, posso assicurarvelo. Ma lo sapete solo mentalmente, in modo esteriore, è tutto un parlare. Vi arriva al cervello, lo usate per esibirlo agli altri e finisce là. Neanche arriva al cuore, non glielo avete permesso. Chiunque si vanti può impressionare la gente. Se qualche giornalista venisse qui, sarebbe così impressionato dai Sahaja yogi, così tanti saggi seduti qui in Inghilterra. Ma  voi ne ridete, infatti avete saputo tutto questo perché Io ho parlato troppo. Lo Spirito risplende. Lasciate risplendere il vostro Spirito in modo che la gente si renda conto che siete persone completamente integrate; è questo il Sahasrara. Se non c'è integrazione non avete raggiunto il vostro Sahasrara. Allora non ci sarà bisogno di tirarvi le orecchie.
Verrà il giorno in cui alzerete tutti la testa con grande gloria ed orgoglio, perché i vostri ideali risplenderanno come ornamenti. Voglio vedere quei giorni in cui tutti coloro che si dichiarano Sahaja yogi lo diventeranno. Questa è la cosa più importante, tutte le altre cose come avere un Ashram, fare questo, fare quello, sono inutili, dimenticatele. Quello di cui dovete occuparvi è questo bambino che deve crescere, che qualche volta è persino impertinente, cerca di comportarsi male. Mettetelo in riga. Dategli un nome, chiamate voi  stessi Sahaja yogi, e quel bambino chiamatelo signor Y, signor X, un nome qualsiasi, e provate a dirgli sempre: "Ora ti comporterai bene! Alzati la mattina, fai il bagno, siediti per la meditazione.” Se il bambino dice: "Sono pigro, non posso", in questo modo accettate il bambino. Il bambino diventerà la madre e voi perderete i vostri poteri. Il bambino conosce le scuse, è intelligentissimo e sa come ingannarvi. Il bambino sa anche ciò che significa: se viene a sapere che la madre in voi ha sviluppato una certa personalità, accetta la personalità della madre. Ma se sa che la madre stessa è debole, comincia ad approfittarsi della madre. Quindi non dovete combattere, ma domare voi stessi, e questo è facilissimo. Vi nascondete cercando delle scuse. Ed il bambino diventa così grande, che la madre guardandolo ne è stupita. Come Shri Krishna da bambino. È qualcosa di molto simbolico. Lui giocava dei tiri molto impertinenti, e lei (la madre) disse: "Tu sei andato lì ed hai mangiato del fango, lo so che lo hai mangiato". Lui rispose: “Ma come avrei potuto, non posso neppure uscire di casa; sto seduto qui; dov’è il fango? Come potrei mangiarlo! - "L'hai mangiato, so che l'hai mangiato, quindi è meglio che tu  mi faccia vedere la  bocca". Egli disse, "Davvero?"  Aprì la bocca e la madre vide Vishwa Swarup, la visione completa dell'Universo, e cadde ai suoi piedi. È così che dovrebbe essere. La madre deve cadere ai piedi del figlio, che è cresciuto. È molto simbolico. È così che dovete crescere. Diventare questo Vishwa Swarup, questo Essere  Collettivo. Il Virata.

Quello di Arjuna e Shri Krishna è un altro bellissimo simbolismo. Arjuna era un amico che aveva confidenza con Shri Krishna. Shri Krishna provò a parlargli della Gita e di tutte quelle cose, ma nonostante tutto non riusciva a convincerlo. Erano solo discorsi esteriori. Come i discorsi di Madre.
I discorsi di Madre sono piacevolissimi, lo sapete, umoristici, è piacevole ascoltarli; Meglio non ascoltare una qualsiasi musica, meglio ascoltare i discorsi di Madre. E poi la gente pensa che se  ascolta Madre è già diventata Madre. È ciò che accadde anche ad Arjuna; tuttavia egli scoprì che gli mancava qualcosa, che non era diventato l’ideale, che la sua attenzione non era ancora là dove avrebbe dovuto essere. Così chiese a Krishna: "Credo che guarderò la tua grande forma". Krishna disse: "Va bene, sei pronto?", e lui rispose: "Sì sono pronto". Allora Krishna divenne il Virata, la visione del Virata, e quando lui lo vide, disse: "Basta, questo è troppo per me". Questo è ciò che dovrebbe accadere al vostro amico che è questo bambino. Dovrebbe diventare il Virata e, vedendolo, dovreste stupirvi di voi stessi: "Oh Dio, sono cresciuto così!" Proprio come Yashoda che cadde ai piedi del piccolo bambino, voi dovete cadere ai piedi del bambino che è in voi. Sono sicura che ora accadrà. Ricordate che non occorrono discussioni, spiegazioni. Madre perdona. Lei vi perdonerà ogni cosa, lo sapete. Qualsiasi  cosa facciate vi perdonerò, persino se mi uccidete, Io vi perdonerò. Ma voi non sarete capaci di perdonare voi stessi, quindi permettete a quel bambino di crescere, crescere pienamente.

(Chi sono i bambini che piangono così? Perché piangono? Qual è il bambino? Ha un problema. Portatela fuori. Dovete rimuovere il problema, ha problemi da tanti giorni. Dovete lavorare quella bambina, portatela fuori per un po'. Se strilla ancora è meglio portarla fuori. Dovete aver cura dei vostri bambini e scoprire  cosa c'è che non va in loro se piangono. Io so quali sono i bambini che ancora non stanno bene. Non viziate il loro ego. Lavorateli, purificateli, è importante. Non vogliono essere bhootish. In questo modo saranno bhootish per tutta la vita. Ho visto molti bambini che sono così, mi vedono e piangono, si lamentano, gridano, non è segno di un bambino sano,…non si dovrebbe nemmeno guardare come è diventato grazioso. Se qualche bambino è così, voi non lo dite. Non evitate l'argomento! Abbiate cura di quel bambino, mettetelo a posto. Dovete preoccuparvi che stia bene. Così come dovete mettere a posto il bambino che è in voi, mettete a posto anche il bambino che è veramente vostro figlio, non vivete con questo malinteso. Se un bambino piange, ha qualcosa che non va. È evidente) 

Se scoprite che la vostra attenzione vaga qua e là, se non state attenti durante il programma, c'è qualcosa che non va anche in voi. Se ve ne  andate a dormire, c'è qualcosa di gravemente sbagliato in voi. Se in quel momento state pensando ad altre cose, c'è qualcosa che non va in voi. Se vi viene mal di testa, c'è qualcosa che non va in voi. Siate giudici di voi stessi, purificatevi, questo è importantissimo. Se ancora vi irritate, andate in collera, vi arrabbiate, non avete alcun equilibrio. Se invece sapete come controllare la vostra ira, allora va bene. Scoprirete come la negatività agisca ovunque, anche nelle piccole cose.               
Stanno migliorando tutti, ma avviene piuttosto lentamente; può essere velocissimo se meditate, è importantissimo. Dovete sapere come tenere in ordine i vostri Chakra. Dovete controllare i vostri Mantra. I Mantra non devono essere una cosa meccanica, dire qualcosa in modo meccanico. Dovreste dirli con il cuore. Inoltre, se non dite il Mantra con il cuore, il Mantra non è Siddha, significa che potreste continuare a dirlo cento volte, ma non avrà alcun effetto. Siddha Mantra  è quello che, quando lo dite, ha un effetto, agisce. Se non agisce, il vostro Mantra non ha significato. Lo sviluppo deve avvenire dentro e fuori, e siete voi che dovete certificare voi stessi. Nessun altro lo farà. Se volete attribuirvi un falso certificato, fate pure; se volete imbrogliare voi stessi, andate pure avanti così. Ciò non aiuterà nessuno. Ma se veramente volete avere la gioia e la benedizione della grazia del Padre dei Cieli, venitene fuori. Molte false identificazioni che ci sono devono essere abbandonate per gioire di questa bellezza.

Oggi è un gran giorno per incontrarvi tutti. È un giorno che festeggiamo in India, è un giorno in cui devono essere stabilite le relazioni fra fratello e sorella, che sono purissime. Le relazioni fra fratello e sorella sono prive di lussuria o avidità. È una relazione pura, in cui la sorella prega per la protezione del fratello, e il fratello prega per Kshema, il benessere della sorella. Quindi in questo momento dovete pensare agli altri Sahaja yogi e yogini come a vostri fratelli e sorelle. Dovete pensare così. Purificate i vostri cuori. È qualcosa di strano, sapete, che in questi paesi non esista nessuna relazione del genere. Oggi purificate la vostra mente su questo punto: tutti gli altri sono mio fratello o mia sorella. Se siete sposati va bene, ma guardate tutti, cercate di considerare tutti gli altri come fratelli o sorelle. Non esistono entrambe le relazioni. È uno strano paese questo in cui non esistono relazioni pure. È una tale indecenza!

Vi dico che se leggete certe cose, non potete credere ad una tale perversione; specialmente le persone innocenti come i bambini sono attaccate. Pensate a loro come a vergini, state attenti, e le ragazze giovani dovrebbero rendersi conto di essere delle vergini. Se si interessano ai ragazzi, non sono Sahaja yogi. Sahaja yogi significa essere donne caste, potenti. La castità è il loro potere ed anche quello degli uomini. Dopo Sahaja Yoga, anche gli uomini dovrebbero diventare consci del proprio potere.
Pensate all’epoca dei Nomadi, quando gli uomini erano abituati ad andare a caccia e le donne badavano alla casa. Gli uomini potevano avere cinque donne, erano gente nomade, così si rovinarono. Poi ebbe inizio la monogamia, che continuò fino ad un certo punto. Poi riprese questo tipo di vita dissoluta, questa vita da Nomadi. Ora anche le donne sono diventate nomadi. Uomini e donne sono tutti nomadi e primitivi. Dopo questi cambiamenti, sono diventati primitivi, questo è il problema, ma ora voi dovete diventare esseri più elevati, tra i quali ci siano relazioni pure. Qualsiasi relazione, qualsiasi connessione può essere tagliata, se c'è qualcosa che non va.  Avere la miglior connessione equivale ad avere una relazione pura, e dovrebbe rimanere entro i limiti. La madre è una madre, il padre è un padre, la sorella è una sorella, il fratello è un fratello, si dovrebbe capire che sono tutte relazioni di tipo diverso, differente. Le donne devono capire che sono donne, e gli uomini devono capire che sono uomini. Anche la relazione con voi stessi è molto importante, le donne non dovrebbero cercare di essere uomini, non possiamo esserlo; e gli uomini non dovrebbero cercare di essere donne, è sbagliato, perché fondamentalmente sono differenti, sono nati diversi. Qual è la differenza?  Un uomo è più meticoloso, conosce di più le macchine, i dettagli che le riguardano; una donna vedrà il modello, la donna capterà l’armonia, l'uomo guarderà lo strumento. Questa è la natura, Dio vi ha creato, dopo tutto qualcuno deve farlo e deve far sì che siano belli entrambi. Nessuno è superiore o inferiore, ma gioite di voi stessi sia che siate donne, sia che siate uomini. 
Ma essere uomo non significa aggredire le donne, pensare stupidamente che nell'evoluzione siete superiori alla donna. Oppure le donne che dominano gli uomini, pensando di poterli correggere dominandoli. Non li hanno mai corretti così. Sono diventati proprio dei cavoli, gli uomini sono diventati cavoli; ogni volta che la donna domina, l'uomo diventa un cavolo. Non li hanno corretti. Quindi entrambe le qualità devono essere nutrite e sviluppate e le relazioni fra uomo e donna devono essere improntate all’amore puro. Una volta che iniziate a purificarvi, queste cose vi riusciranno automaticamente e avrete rispetto l’uno per l’altro, dopotutto siete tutti yogi. Io devo rispettare voi, e voi dovete rispettarvi l'un l'altro; in definitiva siete tutti yogi. Invece trovo che non c'è rispetto. Siete tutti grandi Santi, sì, lo siete. Rispettatevi, abbiate rispetto l'uno per l'altro, non dovete parlare aspramente a nessuno, né creare problemi. Provate a fare il più possibile per gli altri, è così che dobbiamo cambiare.

Questo non è il segno di una cultura qualsiasi, è la cultura di Dio quella di cui stiamo parlando, è la cultura del Suo Regno, nel quale diamo agli altri, gioiamo nel dare, nell’amare gli altri, nel fare qualcosa per gli altri, nel prenderci cura degli altri, senza aspettarci niente in cambio. Il Divino è ansioso che voi aiutiate un po' voi stessi.
Avete visto oggi che le Vibrazioni sono così tante che trovo davvero difficile anche parlare, inghiottire, uscire – infatti ieri o stamani non avete fatto quasi niente – sono Vibrazioni fortissime, vi ci tufferete e fiorirete. Mettete semplicemente l'attenzione su voi stessi e, prima di tutto, rispettate voi stessi, perché siete yogi, non potete essere indegni, non potete essere stupidi, non potete essere disonesti, dovete avere una personalità dolce, matura, perché siete yogi. Intendo che dovreste chiamarvi yogi X, Y, Z, dovreste, lo siete, ma chiamarvi yogi e poi litigare e strapparvi i capelli l’uno con l'altro, allora direi che è meglio non chiamarvi così. Cercate di liberarvi dai vostri problemi che sono molto semplici; se non ci riuscite ditemelo e vi dirò Io come liberarvene. Affrontateli.

Che Dio vi benedica tutti.


