Public Program, "The Essence of Sahaja Yoga". Holborn Library, London (UK), 6 June 1983.

Ei bine, sunt sigură că dl. Gavin Brown v-a explicat care este esenţa Sahaja Yoga. Şi foarte mulţi dintre voi sunteţi acum în Sahaja Yoga. Aşa că nu este nevoie să vă explic toate amănuntele. Dar astăzi trebuie să înţelegem că aceste timpuri în care ne-am născut sunt extrem de importante. Şi modul în care privim viaţa arată că nu înţelegem că dacă pierdem această şansă de a evolua, n-o pierdem numai pentru noi înşine, n-o pierdem doar pentru Anglia sau doar pentru o singură ţară, ci o vom pierde pentru întreaga creaţie. Problema este că în numele lui Dumnezeu, în numele evoluţiei, în numele unei vieţi superioare, au venit atât de mulţi oameni falşi, încât a devenit imposibil să convingi pe cineva că încă mai există adevăr. În aceste circumstanţe cineva trebuie să vorbească despre adevăr însă un discurs despre adevăr, nu vă dă nicidecum experienţa adevărului. Nici discutând despre el, nu-l veţi experimenta. Trebuie să vă înălţaţi către o nouă dimensiune, trebuie să dobândiţi o nouă conştiinţă, pentru a înţelege adevărul. Nu ştiu câţi sunt pregătiţi şi câţi ar dori să-l cunoască; şi chiar dacă şi-ar dori să-l cunoască, câţi îl vor primi.

 

Deci problema este complet diferită. Problema nu este că avem puţini oameni, sau că Sahaja Yoga nu vă poate da Realizarea, sau că nu veţi cunoaşte adevărul. Problema este că toate circumstanţele sunt de aşa natură, încât tot ce este fals, lipsit de sinceritate, tot ce este prostesc, stupid, atrage masele. Uneori simt că am dezvoltat o metodă prin care pot să dau Realizarea în masă peste tot în lume, şi aşa este, dar problema rămâne aceeaşi, oamenii nu sunt interesaţi. Sunt foarte puţini cei care sunt cu adevărat interesaţi de procesul lor evolutiv, şi care ar dori să iasă din ignoranţa în care trăiesc. În toate ţările orientate spre ego oamenilor le este foarte dificil să accepte că suntem încă ignoranţi, că avem multe de învăţat. Este foarte dificil. Pentru că ei gândesc: „Ştim totul, pentru că am fost pe lună.” Aşa cum spun ruşii: „Nu L-am văzut pe Dumnezeu. Am fost pe lună şi nu L-am văzut.” E ca şi cum ai spune: „Am ajuns la etajul 3 şi nu L-am văzut pe Dumnezeu.” Unde rezidă Dumnezeu, unde se manifestă El în interiorul nostru, în ce fel se manifestă, nu vrem să vedem. Ce vrem să vedem este că prin efortul nostru, dacă nu L-am putut vedea pe Dumnezeu, atunci El nu există. Asta este atitudinea noastră, mai bine spunem: „Nu!” la tot ce n-am cunoscut prin efortul nostru. Pentru că până acum nu L-am cunoscut pe Dumnezeu. Aşa că nu există.

 

Deci te roteşti într-o peşteră şi când îţi vezi umbrele, crezi numai în ele şi îţi spui că n-a existat niciodată nimic altceva, că lumina nu există. De această atitudine mă lovesc în mod constant. Şi uneori nu ştiu cum să le dau Realizarea. Aşa cum v-am spus, este complet diferit. Trebuie ca voi să căutaţi, trebuie s-o cereţi. Trebuie s-o cereţi cu adevărat. Nimeni nu vă va cădea la picioare spunând: „Primiţi-vă Realizarea. Ei bine, primiţi-o, pentru numele lui Dumnezeu!” Primiţi-o pur şi simplu pentru că nimic nu este de vânzare aici. Sunteţi atât de obişnuiţi cu mercantilismul, încât credeţi că totul este de vânzare, că oamenii trebuie să vă convingă, să vă roage, să vă ceară, că puteţi economisi bani prin reduceri şi aşa mai departe. Dar nimic nu este de vânzare. Este o afirmaţie greu de înţeles în situaţia actuală, în care nu ştim dacă putem obţine ceva fără bani. Dar sper ca treptat şi în mod ferm, cu toţii să vă primiţi Realizarea. Oricum trebuie să lucraţi din greu.

 

Uneori este tare frustrant, şi aşa de absurd modul în care reacţionează oamenii încât pur şi simplu nu ştiu ce să spun. De exemplu, deunăzi am avut un program la Brighton. Am râs tot timpul. Însă un lucru trist a fost că un domn s-a plâns spunând: „Am fost filmat.” Vedeţi voi, cine a avut timp să-l filmeze? Cine era interesat să-i facă fotografii? Ne-a spus: „Sunt director general”. Şi ce dacă? În prezenţa Divinului, ce este un director general, ce este un rege, ce sunt toate astea? Gândiţi-vă. Cine este el? Ce crede despre el însuşi? Şi s-a plâns împotriva noastră. Sper că nu se va duce la poliţie pentru asta. Chiar şi legile sunt atât de stupide uneori, încât nu pot înţelege, cum de are dreptul să se plângă. Dacă vii la un program unde camera video este îndreptată spre Mine, şi dacă eşti fotografiat, cum să ai dreptul să te plângi? Simt că pe de o parte există oameni atât de proşti şi inutili, de cealaltă parte sunt aşa nişte mari căutători. Cum să ajungi la ei? Sunt asemeni unui diamant acoperit cu mult noroi. Atât de mult noroi. Peste tot noroi. Şi să descoperi în el acele diamante, să te afunzi în mlaştina ignoranţei pentru a culege aceste diamante pierdute. Uneori sunt atât de îngrijorată că acest noroi le va acoperi creierul, egoul, totul, şi s-ar putea să nu-şi poată primi Realizarea, să rateze acest moment.

 

În realitate, Divinul nu ştie ce au creat fiinţele umane. Vă spun că Divinul nu are idee ce nonsens aţi creat în jurul vostru. Tot felul de absurdităţi aţi creat din ignoranţă, din ego, prin alegerile pe care le-aţi făcut. Nu pot să-Mi explic de ce oamenii au creat acest tip de ignoranţă care nu poate fi destrămată, nu poate fi îndepărtată, pentru că se identifică atât de mult cu ea. Este ca un tipar plin de aronganţă din care oamenii nu pot ieşi. Şi când se întâmplă un astfel de lucru, îţi spui „O, Doamne”. Întreaga creaţie a fost zămislită, toată munca a fost înfăptuită, fiinţele umane au evoluat atât de mult, de la amibă, au fost aduse la acest stadiu. Ei bine, în aceste timpuri moderne descoperi că fiinţele umane sunt atât de stupide, atât de nesăbuite, înşelându-i pe alţii cu stupiditatea şi prostia lor. Cum să te apropii de cei care sunt căutători adevăraţi, căutători de secole, care au căutat ani în şir, în toate vieţile lor trecute, şi care s-au pierdut? Uneori este foarte, foarte dezamăgitor.

 

Şi totuşi, insistând să sper, îmi doresc să atingem toate colţurile acestui univers în care se găsesc toţi cei care sunt căutători adevăraţi. Este dreptul lor să ştie, este în puterea lor să-L cunoască pe Dumnezeu. Nu este pentru toţi; doar pentru că cineva este director general, rege, sau altceva, ce contează? În prezenţa lui Dumnezeu, vor fi pur şi simplu îndepărtaţi. Nu vor fi lăsaţi să intre în împărăţia lui Dumnezeu. Cine va fi lăsat să intre în împărăţia lui Dumnezeu? Cei care L-au cunoscut. Nu vor fi lăsaţi nici cei care doar vorbesc despre Dumnezeu. Celor care spun: „Noi îl venerăm pe Dumnezeu, am învăţat atât de mult”, li se va spune: „Luaţi-vă cărţile şi plecaţi de unde aţi venit.” Trebuie să cunoaşteţi totul prin conştiinţa voastră. Trebuie să ştiţi prin conştiinţa voastră, care trebuie iluminată. Nu este ceea ce cunoaşteţi prin această conştiinţă umană, care este la un nivel precar şi are încă mult de crescut. Întâi trebuie să fie trezită şi apoi să crească în propria lumină. Este o călătorie atât de lungă pe care trebuie s-o facem chiar şi după Realizare.

 

Uneori nu durează mult să dai Realizarea unei mulţimi de oameni. Ştiu că aşa s-a întâmplat cu foarte mulţi. Dar ei nu ştiu ce trebuie să dobândească. Aşa un lucru îngrozitor este acest ego, încât oamenii nu vor să vadă ce n-au dobândit încă, ce ar trebui să aibă, ce merită să primească. Sunt atât de identificaţi şi satisfăcuţi cu acest ego încât nu vor să vadă frumuseţea care există în interiorul lor, Spiritul, reflectarea iubirii lui Dumnezeu care este cel mai măreţ şi mai preţios lucru la care vă puteţi gândi. Numai în Anglia, nu mai ştiu câte discursuri am ţinut şi cât am lucrat din greu! Sigur, sunt rezultate, fără îndoială. Dar totul merge atât de lent. În comparaţie cu oamenii falşi, artificiali, în comparaţie cu cei care au făcut bani pe seama voastră, care v-au exploatat, care v-au distrus, Sahaja Yoga înaintează foarte lent. N-aş fi fost aşa de dezamăgită dacă asta ar fi fost în vremea lui Iisus, pentru că pe atunci erau foarte puţini căutători.

 

În realitate, chiar pescarii adunaţi de Iisus nu erau căutători. Voi sunteţi căutători ai adevărului, şi atât de mulţi v-aţi născut doar pentru a-l căuta. Dar încotro ne îndreptăm? Ce facem pentru a ajunge la adevăr? Care sunt ideile noastre despre adevăr? Putem avea noi propriile idei, concepţii despre adevăr? Nu ne-a dat oare egoul destule idei? Nu cumva nu ne dorim să cunoaştem adevărul? Am întâlnit tot felul de oameni în această ţară. Trebuie să spun că mulţi au poziţii înalte, sunt foarte importanţi, lorzi, ladies, personalităţi marcante şi aşa mai departe. Dar mi-au spus: „Cine vrea să se schimbe?” Am spus: „Chiar aşa, adevărat.” Fiindcă îşi închipuie că sunt cei mai măreţi oameni născuţi vreodată şi că îşi vor lua poziţia cu ei în Rai. Au spus: „Cine vrea să se schimbe?” Le-am răspuns: „Multe pot fi spuse în această privinţă, dar dacă voi nu vreţi să vă schimbaţi, acesta este sfârşitul, sfârşitul complet.” Nu le poţi vorbi.

 

Trebuie să spun, că Realizarea are loc numai pentru cei care sunt căutători, care vor să cunoască prin conştiinţa lor adevărul. Trebuie să vă cunoaşteţi Spiritul. Fără să vă cunoaşteţi Spiritul, nu puteţi şti ce este adevărul. Orice v-aş spune, este inutil, complet inutil, pentru că în acest moment nu aţi dobândit acea conştiinţă, ca să înţelegeţi despre ce vorbesc. Deci primul lucru pe care vi-l cer este să deveniţi Spiritul. Un lucru atât de simplu. Ca să vă examinez pielea, spre exemplu, va trebui să folosesc un microscop. Atunci oamenii vor spune: „Trebuie să priviţi prin microscop, nu puteţi vedea cu ochiul liber.” Înţelegeţi? Să zicem că vreau să ascult inima cuiva, atunci vor spune: „Folosiţi un stetoscop, altfel nu puteţi asculta inima cuiva.” În regulă. În acel moment nu vă îndoiţi, nu-i aşa? Pui stetoscopul şi încerci să asculţi. De ce nu procedăm aşa şi în cazul Spiritului? De ce nu faceţi ce vi se spune, şi anume că trebuie să vă primiţi Realizarea, că trebuie să deveniţi în primul rând Spiritul, că atât timp cât această conştiinţă nu este iluminată de Spirit, nu puteţi vedea. Este ca şi cum ai vorbi unui orb despre culori.

 

Trebuie să vă deschideţi ochii. Dar oamenii nu acceptă nici măcar acest lucru simplu. Explicaţia este că oamenii sunt foarte naivi. Nu ştiu ce este acest lucru cu adevărat şi nici nu vor să înţeleagă. Spre exemplu, vedeţi copacul de acolo şi atât de mulţi alţi copaci lângă el. Trebuie să ştiţi de asemenea, că are rădăcini. Cineva v-a spus că are rădăcini. Poate nu credeţi, dar de ce nu încercaţi să aflaţi? De ce să nu aflaţi dacă există rădăcini sau nu? Să zicem că spun: „Indiferent ce aţi fi în exterior, sunteţi mult mai mult în interior.” Atunci de ce nu încercăm să aflăm asta? Este o întrebare simplă pe care ar trebui să ne-o punem: „De ce să mă împiedic singur să văd tot ce este mai bun în această lume? Dacă văzând voi căpăta fie şi numai o idee vagă despre acel lucru frumos numit Spirit, de ce să refuz să văd?” Pentru asta nu trebuie să plătiţi, nu trebuie să faceţi efort, nu trebuie să faceţi nimic, dar trebuie să vă doriţi.

 

Asta este ceea ce vreau să subliniez, că dacă nu vă doriţi din inimă, Dumnezeu nu vă va cădea la picioare: „Vă rog, aspiraţi către Mine”, nu-i aşa? Este un lucru atât de simplu pe care nu îl înţelegeţi, că trebuie să-l doriţi cu adevărat. Pentru că este aşa un cerc vicios, vă spun, că această Kundalini - desenul nu este aici - Kundalini este dorinţa pură din interiorul vostru. Este dorinţa care încă nu s-a manifestat, încă nu s-a trezit, în sensul că Ea acţionează, dar încă nu a fost pusă în acţiune. Deci dacă aşa stau lucrurile, cât este de important ca voi să aveţi dorinţa de a fi una cu Divinul, de a fi în starea de yoga, de a fi una cu Spiritul vostru. Dorinţa trebuie să fie puternică. Dacă nu este o dorinţă puternică, vă sfidaţi propria Kundalini, sunteţi anti-Kundalini şi atunci Kundalini nu se va ridica. Dar ce a dobândit acest creier până acum? Încercaţi să vedeţi. Trebuie să înţelegeţi ce aţi realizat cu acest creier? De exemplu, acel caraghios domn director general, întrebaţi-l dacă a făcut ceva bun pentru cineva. Ce ştie despre viaţa spirituală? Ce înţelege el din viaţa lui Iisus? Dar ziarele sunt foarte interesate să publice articolele lui. Vreau să spun că totul este atât de absurd, neînţelegându-se că ceea ce ajunge la oameni ar trebui să fie lucruri de bun simţ, de la oameni cu judecată, oameni de prestigiu în viaţa spirituală, pe care o predică. Nimeni nu scrie ce lucruri bune a făcut acest om. Dar dacă scriu Eu ceva sau un Sahaja Yoghin spune: „Ştiţi, venind la Sahaja Yoga, am scăpat de toate obiceiurile proaste, am fost vindecat de cancer” sau altceva, nimeni nu vrea să asculte. Cred că eşti nebun. În timp ce vor publica scrierile acelui director general. Aceasta arată foarte clar că trăim printre oameni care nu sunt doar nebuni, ci sunt oameni absolut stupizi, care nu au nicio înţelegere despre cum ar trebui să trăiască, şi cum ar trebui să acţioneze.

 

Asta este ceea ce am descoperit, astfel încât uneori ar trebui să faceţi ceva în acest sens, să intraţi în problemă şi să aflaţi adevărul. Voi sunteţi cei care trebuie să-l descoperiţi. Vedeţi, ar fi ca şi cum aş spune: „Aici există multe diamante”. Să zicem că spun asta. Sau: „Aceasta este o peşteră în care dacă mergeţi, veţi găsi mult aur.” Ei bine aurul nu va ieşi singur de acolo, nu-i aşa? Foarte simplu. Voi trebuie să mergeţi acolo să îl găsiţi. Voi trebuie să-l căutaţi. Dar referitor la adevăr nu spun să vă îndreptaţi către ceva sau să faceţi ceva anume. Trebuie doar să vă doriţi, să vă doriţi din inimă. Îmi este imposibil să vă ridic Kundalini dacă nu vă doriţi, pentru că dorinţa, dorinţa pură este Kundalini. Înţelegeţi problema mea? Aşadar dorinţa pură este Kundalini şi dacă vă împotriviţi dorinţei pure, ce pot să fac? O pot forţa? Nu poate fi împinsă afară, înţelegeţi? La fel ca o sămânţă, dacă trebuie, dacă vrei să o faci să încolţească, trebuie s-o pui în Mama Pământ, dar nu poţi să scoţi germenele din ea, nu-i aşa? Este un proces viu şi pentru ca el să aibă loc trebuie să aveţi dorinţa pură. Şi dacă nu există această dorinţă, este ca şi cum m-aş lovi de o stâncă.

 

Deci este important să înţelegeţi că trebuie să aveţi acea dorinţă, care este dorinţa supremă. Dar dacă sunteţi satisfăcuţi cu lucruri inutile, lipsite de sens, ce aş putea să fac atunci? Spuneţi-mi cum poţi convinge persoanele interesate de lucruri inutile? Nu există psihologie prin care să-i poţi convinge, pentru că trebuie să existe dorinţa de a fi mai bun. Dar acesta este un lucru atât de lăuntric, procesul însuşi este un proces viu şi nu funcţionează dacă oamenii nu au dorinţa pură. Acest lucru a fost scris cu mult timp înainte. Nu poate fi schimbat, nu poate fi forţat, nu poate fi explicat sau discutat, argumentat. Trebuie să acţioneze înăuntrul vostru. Dar chiar şi atunci când procesul are loc, este posibil să nu dea rezultate. Este posibil. Poate să dea sau să nu dea rezultate.

 

Deci când situaţia este atât de dificilă iar copiii sunt de asemenea încăpăţânaţi, Mama nu poate decât să-i împingă în faţă. Sunt foarte îngrijorată că acest ego care uneori este atât de meschin şi vanitos, care este satisfăcut cu el însuşi şi foarte fericit, nu vă va lăsa să ajungeţi la punctul în care să staţi pe propriile picioare, să deţineţi toate puterile, şi să fiţi proprii voştri stăpâni. Nu vă va lăsa! Identificarea cu egoul este atât de puternică, încât este mai uşor să iei taurul de coarne decât să faci o persoană orientată spre ego să practice Sahaja Yoga. Asta este foarte dificil. În momentul de faţă am un sentiment de dezgust, aş spune, dar simt totodată şi o compasiune imensă şi o iubire fără margini, încât trebuie să fac ceva pentru a face minţile acestor oameni să înţeleagă. Ceva trebuie să se întâmple cu ei, pentru că altfel ce se va întâmpla va fi un dezastru total. Acest dezastru va veni, credeţi-mă, va veni. Nu vreau să vă sperii, aşa cum face doamna Thatcher cu ruşii, ceea ce poate fi ireal. Dar ceea ce vă spun Eu e o realitate, şi va veni asupra voastră sub formă de boli şi autodistrugere.

 

Dar mai important decât orice este faptul că Divinul nu poate comunica cu voi oamenii, care aţi fost creaţi special, aduşi pe pământ în aceste timpuri, şi ar trebui să intraţi în împărăţia Lui. Şi descoperi deodată că toţi au căzut la cernere. Sahaja Yoghinii sunt foarte decepţionaţi uneori, ştiu. Dar orice ar fi, în ceea ce mă priveşte, am o dorinţă extraordinară. Dar natura Mea fiind lipsită de dorinţe, chiar şi această dorinţă s-ar putea să nu funcţioneze. Sunt lipsită de dorinţe, ce să fac? Aşa că îi rog pe Sahaja Yoghini să-şi dorească ca oamenii să aspire să devină Spiritul. Este cel mai înalt lucru pe care-l putem da fraţilor şi surorilor noastre, descendenţilor, copiilor din ziua de azi, acestei lumi frumoase. Avem nevoie de aceste lumini frumoase şi de timpul minunat de care trebuie să se bucure toţi. Sper că toţi cei care aţi venit pentru prima dată, veţi înţelege dificultatea în care sunt pusă, şi veţi încerca să vă doriţi numai Realizarea Sinelui şi nimic altceva. Doar să vă doriţi acest lucru. Vă cer să vă doriţi Realizarea şi să uitaţi totul în rest, chiar dacă sunteţi director general sau chiar regele George al V-lea! Este mai bine să lăsaţi încălţările afară şi să vă doriţi să deveniţi Spiritul. Vedeţi, diferenţa dintre mine şi Iisus este că Iisus S-a simţit atât de dezgustat încât S-a lăsat crucificat. Desigur planul divin era ca El să fie crucificat, dar în aceste timpuri lucrurile nu pot fi rezolvate aşa. Trebuie să am grijă ca toţi să vă primiţi cea de a doua naştere. Este ca dorinţa mamei care vrea să îmbăieze copilul pentru a-l purifica într-un fel.

 

Deci indiferent ce vă place - fie că vă place ciocolata, fie că vă place să fiţi dojeniţi, sunt dispusă să aplic orice metodă vi se potriveşte, însă vă rog ca cel puţin să vă doriţi Realizarea Sinelui. Dumnezeu să vă binecuvânteze! Sper ca toţi cei care vă primiţi Realizarea, să o consolidaţi temeinic, să vă înţelegeţi responsabilitatea, pentru că v-aţi născut în aceste timpuri, în această ţară, care este ceva special pentru mine şi pentru Sahaja Yoga. Şi ar trebui să vă primiţi Realizarea Sinelui, să o înţelegeţi foarte bine, să o asimilaţi, să creşteţi şi să deveniţi o personalitate foarte puternică. Aşa ar trebui să fiţi. Dar chiar şi când vi se cere ceva atât de mărunt cum ar fi să vă descălţaţi, pentru că încălţările vă strâng cumva, chiar şi atât dacă vi se cere, e ca şi cum vi s-ar cere 100 de lire! Unii nu vor să facă nici măcar atât, şi nu înţeleg de ce sunt aici, de ce au bătut atâta drum. Nu vreţi să vă primiţi Realizarea? Nu vreţi să primiţi cea mai înaltă binecuvântare a Divinului? Ce să fac atunci? Cum să mă descurc cu voi?

 

Puteţi fi foarte educaţi, învăţaţi, dar până acum n-aţi ştiut toate acestea. Se întâmplă şi cu cei ce sunt guru, cu oricine. Unii se ataşează de un guru. Se ataşează de un guru şi nu pot renunţa la el orice ar fi. Este un alt tip de ego, pentru că gândesc: „Bun, am greşit, şi ce dacă? Dacă am greşit, am greşit!” Şi continuă în acelaşi mod. Există o altă categorie de oameni care nu vor să renunţe la lucrurile stupide. Apoi a treia categorie este a celor care aşteaptă să vină ceva catastrofal. „Aşteptăm pur şi simplu.” Mi-au spus: „Mamă, nu contează, nu vă faceţi griji, cu toţii aşteptăm catastrofa, dezastrul. Spuneţi-ne când va veni, aşteptăm nerăbdători. E foarte bine dacă vine. Suntem împăcaţi acum cu asta.” Pe străzile Parisului, sunt mulţi astfel de oameni care discută: „Când se vor întâlni cele 10 stele astfel încât coliziunea să aibă loc şi să fim cu toţii striviţi?” Trebuie să vă spun că nu veţi fi striviţi, dar va veni ceva oribil, de o mie de ori mai rău decât ce faceţi voi pe străzile Parisului. Dar această atitudine a celor trei categorii de oameni, nu ştiu, mă gândesc acum că am fost în Londra atât de mult timp, şi vine timpul să plec, şi nu ştiu ce se va întâmpla acum, pentru că până şi Sahaja Yoghinii sunt disperaţi şi vor să se stabilească în India. Nu-i voi lăsa să facă asta până când nu vor da Realizarea măcar la jumătate din englezi. Da, aşa voi face, cu siguranţă.

 

Dacă gândiţi: „Acum că Mama a plecat în India, să ne facem bagajele şi să ne bucurăm acolo într-un ashram fără să mai facem nimic”, trebuie să lucraţi din greu, să daţi Realizarea cumva măcar la jumătate din englezi. Dacă nu puteţi s-o faceţi, nu aveţi voie să vă odihniţi. Şi nici eu nu voi avea odihnă toată viaţa, dacă aceste lucruri nu se împlinesc. Sper că înţelegeţi cu toţii profunda mea îngrijorare, şi iubirea mea pentru poporul englez, care trebuie să-şi înţeleagă rolul şi nivelul la care trebuie să se ridice în măreaţa muncă divină. Dumnezeu să vă binecuvânteze! Aş dori nişte apă. Cred că m-aş simţi mai bine aici. Este mai confortabil. Mi-e mult mai bine aici. Dacă sunt întrebări, vă rog să le puneţi. Deci eşti aici. Mă bucur să te văd! Ce mai este la Isle of Wight? - De acolo eşti? - Eu? Nu sunt din Isle of Wight, sunt din Hampstead. Avem Sahaja Yoghini acolo? Nu ştiu. Trebuie să încercăm tot felul de metode. Deci ce aveţi să mă întrebaţi? Nu vă pot citi gândurile, de aceea vă rog să-mi spuneţi. Este în regulă. Mulţumesc. Este în regulă. Sunt bine acolo.

 

Deci, ce întrebări aveţi? Nu sunt întrebări? O întrebare ar putea fi: „Cum să îţi doreşti?” Nu-i aşa? Dacă cineva mi-ar pune întrebarea: „Mamă, spuneţi-ne cum să ne dorim?” ar fi ca şi cum m-ar întreba: „Cum să îţi doreşti să mănânci îngheţată?” Uneori nu ştii dacă să plângi sau să râzi. Aşa stau lucrurile. Câţi sunteţi veniţi pentru prima dată? Vă rog ridicaţi mâinile. Mulţi. Bine, bine... Cei care sunt pentru prima dată, să vină în faţă iar Sahaja Yoghinii să treacă în spate. Mohan, poţi merge în spate. Cine mai este acolo? Da, mergeţi în spate. Da, veniţi, luaţi loc, luaţi loc. Aici. Vă rog să luaţi loc pe primul sau al doilea rând. Staţi bine acolo? Sigur? Da, da. Staţi bine acolo, jos? Puteţi sta pe rândul al doilea dacă vreţi, dacă nu vă simţiţi confortabil. Nu e uşor să staţi pe jos. De ce nu puneţi scaune în jur astfel? Vă vor aduce scaune aici şi acolo. Puteţi aduce scaune pe primul rând? Pune-l acolo. Poţi să-l aduci. [Hindi] Sunt fixate împreună, Mamă. Ce este - sunt fixate împreună? - Da. - Ce anume? Sunt fixate împreună? Îmi pare rău. Puteţi să le aduceţi cu totul, da. Mai bine aşează-te acolo. Trebuie să stai comod, copilul meu. Mai bine stai acolo. E mai confortabil. E important să staţi comod. Bine? Aşezaţi-vă unde vă este comod. Este bine să văd atât de mulţi oameni noi. Este un lucru impresionant. De ajuns, ei nu vor. Spun că sunt mulţumiţi cu locurile lor. Acum... Este un fapt simplu că energia Kundalini trebuie trezită în interiorul vostru pentru că ea se află acolo, a fost acolo dintotdeauna, şi se trezeşte ea însăşi, în mod spontan. Nu trebuie să faceţi nimic. Este în întregime a voastră. Aşa cum Gavin trebuie să vă fi spus, numai o lumânare aprinsă poate aprinde o alta. În acelaşi fel, dacă eu sunt o persoană iluminată, ar trebui ca voi să vă primiţi Iluminarea. Şi totul se petrece într-o clipă. Aşa ar trebui.

 

Dacă aşezaţi mâinile în acest fel... Trebuie să vă explic această poziţie. Nu voi lua nimic de la voi. Este doar pentru că aceste degete indică centrii voştri. Sunt 5 degete, şase şi şapte - sunt centrii de pe partea stângă, iar aceştia sunt pe partea dreaptă. Atunci când se intersectează, se formează canalul central, pe care îl numim Sushumna. Ei bine, canalul central manifestă ceea ce numim în termeni medicali, sistemul nervos parasimpatic. Toţi centrii de pe canalul central au şi un aspect stâng şi unul drept. Deci aşezăm mâinile aşa, astfel încât prin aceste terminaţii, care se ştie că sunt terminaţiile sistemului nervos simpatic, are loc iluminarea sistemului nervos simpatic stâng şi drept, care este stabilizată aici, în felul acesta, înţelegeţi? Deci puneţi mâinile în felul acesta, spre mine, fără să vă încordaţi, în poală, în mod confortabil. Staţi comod. Ar trebui poate să lăsaţi lejer ceea ce vă strânge sau vă incomodează, atât. Dacă staţi pe jos e în regulă, dar dacă nu, este bine ca picioarele să fie pe Mama Pământ, pentru că ajută. Însă dacă preferaţi să staţi aşa, e-n regulă, nu contează. Întindeţi palmele în acest fel. Nu contează cum ţineţi mâinile, dar degetele ar trebui să fie îndreptate către mine, atâta tot. Îndreptate către mine. Nu contează rasa, credinţa, culoarea, sau modul în care aţi ajuns aici.

 

De asemenea nu contează ce aţi făcut înainte. Ne aflăm aici în momentul de faţă, şi acest moment este important pentru mine. Sunteţi aici, acum pentru a face saltul către o nouă conştiinţă - Realizarea Sinelui. Deci este cel mai important moment atât pentru mine cât şi pentru voi. Uitaţi de trecut şi de viitor acum. Să spunem că cineva se simte vinovat. În ziua de azi este o modă să te simţi vinovat în occident. Nu înţeleg de ce vă simţiţi vinovaţi pentru nimicuri. Indienii nu au sentimente de culpabilitate, indiferent ce ar face. Şi această modă de a vă simţi vinovaţi, mă face să simt ca o gheară uneori în această zonă când vă vorbesc vouă, occidentalilor. De la bun început trebuie să ştiţi că în prezenţa lui Dumnezeu nu sunteţi vinovaţi. Dumnezeu nu vă consideră vinovaţi şi nu aveţi de ce să vă autocondamnaţi, pentru că veţi fi templul lui Dumnezeu. Renunţaţi la culpabilitate. Nu aţi creat nimic din fiinţa voastră, nici măcar nasul, deci de ce vă simţiţi vinovaţi? Aşa că bucuraţi-vă de voi înşivă, pentru că nu aveţi nicio vină, pentru că veţi deveni Spiritul, şi vă veţi cunoaşte frumuseţea şi gloria. Nu este nevoie să aveţi sentimente de culpabilitate. Este foarte important.

 

De la bun început vă cer să nu vă simţiţi vinovaţi. Este primul lucru pe care trebuie să-l faceţi. Trebuie să vă spuneţi cu sinceritate: „Nu am nicio vină.” Pentru că aveţi un mare blocaj aici, chiar acum, pe partea voastră stângă. Şi de aceea faceţi spondiloză; Blocajul vostru mi-ar putea cauza şi mie spondiloză într-o zi. Deci trebuie să decidem că nu avem de ce să ne simţim vinovaţi. Indiferent ce vi s-a spus, că sunteţi cei mai mari păcătoşi sau orice altceva, în prezenţa iubirii lui Dumnezeu nu vă puteţi simţi culpabili, pentru că înseamnă că vă îndoiţi de puterea Sa de a ierta. Dumnezeu are puterea de a ierta păcate atât de mari, încât ce am putea greşi ca El să nu poată ierta? Deci în primul rând vă explic să nu vă simţiţi vinovaţi. Chiar şi toate aceste cărţi oribile îi fac pe oameni să se simtă vinovaţi. Nu ştiu de unde porneşte totul, dar este o practică obişnuită. Nu ştiu ce este profitabil în culpabilitate, dar în mod categoric oamenii se simt vinovaţi pentru nimicuri. Deci v-aş ruga să nu vă simţiţi vinovaţi.

 

 

Aşezaţi mâinile spre mine şi închideţi ochii. Închideţi ochii. Acum, cum reuşesc să vă dau Realizarea? Trebuie să vă spun că este foarte simplu pentru mine. Cu atenţia vă pun pe toţi în inima mea. Pot face aceasta. Presupunând că aţi şti cum să puneţi pe cineva în inima voastră, aţi putea s-o faceţi şi voi foarte uşor. Sunteţi cu toţii în inima mea. Să presupunem că vă concep în inima mea, şi îmi ridic propria Kundalini, aducând-o în zona fontanelei, unde sălăşluieşte propriul meu Spirit. Apoi ajunge până la... Propria mea Kundalini întâlneşte Spiritul, sălaşul Spiritului şi când se întâmplă asta, atunci cu toţii simţiţi că v-aţi primit Realizarea. Simţiţi Realizarea. Aşa are loc totul.

 

Dar când vă primiţi Realizarea, dobândiţi şi voi aceleaşi puteri, şi puteţi da la rândul vostru Realizarea altora, ridicându-vă doar mâinile şi stând în spatele persoanelor cărora vreţi să le daţi Realizarea. Este o metodă foarte simplă, care a lucrat în mod facil, natural, prin procesul viu evolutiv. Acum închideţi bine ochii, şi aşezaţi-vă mâinile către mine. Făcând acest lucru, începeţi înainte de toate să vă observaţi gândurile. Întrebaţi-vă mintea: „La ce te gândeşti?” Este foarte important să vă ţineţi ochii complet închişi. Veţi descoperi că nu primiţi răspuns. Cei mai mulţi veţi constata că răspunsul se va îndepărta. Când încercaţi să obţineţi răspunsul, el nu există, se îndepărtează. Este ipostaza cea mai bună, când mintea se odihneşte şi nu gândeşte. Când acest lucru are loc în interiorul vostru, trebuie să acţionaţi asupra dorinţei noastre. Deci mâna stângă reprezintă dorinţa. Ţineţi mâna stângă către mine. Mâna dreaptă va acţiona. Sub nicio formă nu deschideţi ochii. Vă rog nu deschideţi sub nicio formă ochii. Puneţi mâna dreaptă pe inimă. Dacă purtaţi sacou, puneţi mâna pe sub sacou. Puneţi mâna pe inimă, pe partea voastră stângă. Mâna stângă îndreptată către mine, deschisă. Acum trebuie să vă întrebaţi în inima voastră: „Mamă, sunt eu Spiritul?” Întrebaţi asta. Sunteţi Spiritul, dar mai bine întrebaţi întâi, pentru că în acest moment vă îndoiţi că sunteţi într-adevăr Spiritul. Chiar dacă vă spun eu, nu mă veţi crede. Întrebaţi: „Mamă, sunt eu Spiritul?” Ţineţi ochii complet închişi. Întrebaţi cu sinceritate.

 

Acum, dacă sunteţi Spiritul, atunci trebuie să fiţi şi propriul vostru stăpân. Puneţi aceeaşi mână, mai jos, pe un alt centru, pe partea stângă a stomacului, mai jos de stomac, pe partea stângă, pe centrul de pe partea stângă corespunzător stomacului, şi întrebaţi: „Mamă, sunt eu propriul meu stăpân?” „Sunt eu propriul meu guru?” Puneţi această întrebare de cel puţin 10 ori. Cu sinceritate, din inimă, cu încredere, întrebaţi: „Mamă, sunt eu propriul meu stăpân?” Puneţi din nou mâna dreaptă pe inimă. La acest nivel trebuie să spuneţi cu încredere: „Mamă, eu sunt Spiritul.” Trebuie să spuneţi cu încredere: „Mamă, eu sunt Spiritul.” Vă rog să spuneţi de 12 ori: „Mamă, eu sunt Spiritul”. Sunteţi Spiritul. Toţi au spus că sunteţi Spiritul, şi că trebuie să vă naşteţi din nou. Afirmaţi pur şi simplu. Acum duceţi mâna dreaptă mai sus la baza gâtului, pe partea stângă. Lucrăm pe partea stângă pentru că este canalul dorinţei. Baza gâtului pe partea stângă, unde v-am spus că este un blocaj puternic din cauza culpabilităţii.

 

Dar dacă sunteţi Spiritul, cum puteţi să fiţi vinovaţi? Pentru că Spiritul nu comite niciodată păcate, este lipsit de vină, este perfect, este absolut. Aşa că acum spuneţi: „Mamă, eu nu sunt vinovat”, cu toată încrederea de 16 ori, iar dacă vă simţiţi foarte vinovaţi, spuneţi-o de 32 de ori. Este cea mai bună pedeapsă. Pentru că sufăr din cauza sentimentelor voastre de vinovăţie. Nici dacă fumaţi, nici dacă beţi, sau orice altceva, nu vă simţiţi vinovaţi. Uitaţi de toate acestea. Pentru motive serioase sau neînsemnate, nu vă simţiţi vinovaţi. Trebuie să vă respectaţi pe voi înşivă dacă sunteţi Spiritul. Acum... Este mai bine acum. Pentru că nu ştiţi ce sunteţi cu adevărat, de aceea vă simţiţi vinovaţi. Când veţi afla cine sunteţi, veţi fi fascinaţi. Vă rog să mă credeţi. Nu vă autocondamnaţi. Nu trebuie să ne faceţi confesiuni, şi nu lăsaţi trecutul să vă revină în memorie acum. Uitaţi-l. Nu încercaţi să vă număraţi greşelile. Acest moment este foarte important. Ştiu ce faceţi unii dintre voi. Uitaţi-vă trecutul. Uitaţi-l. E de ajuns. Uitaţi orice vi s-ar fi spus, pentru numele lui Dumnezeu!

 

Acum duceţi palma dreaptă pe frunte. Aceasta este coroana capului şi la acest nivel nu i-am putut ierta pe alţii. Cel care poartă coroana, trebuie să-i ierte pe ceilalţi. Aşa că trebuie să spunem: „Mamă, iert pe toată lumea.” Este cel mai simplu lucru, iar cei care spun că este dificil, cred într-un mit. Când îi iertaţi pe alţii, ce faceţi de fapt? Nimic. Şi ce faceţi dacă nu-i iertaţi? Nimic. Numai că atunci când nu iertaţi, vă torturaţi singuri şi le faceţi jocul celor care au vrut să vă rănească. Aşa că spuneţi din toată inima: „Mamă, iert pe toată lumea.” Acum puneţi palma pe cap, pe cap, aproape de creştet, pe zona moale din copilărie, fontanela, şi presaţi această zonă. Voi înşivă faceţi ca Realizarea să aibă loc, aşa că presând, mişcaţi palma, în sens orar. Aşezaţi întreaga palmă pe cap, puţin mai în faţă decât creştetul, apăsaţi şi rotiţi palma în felul acesta. Apăsaţi tare şi rotiţi. La acest nivel trebuie să spuneţi: „Mamă, vreau să-mi primesc Realizarea.” Pentru că, aşa cum v-am spus, nu vă pot încălca libertatea.

 

Deci trebuie să cereţi: „Mamă, te rog, dă-mi Realizarea.” Altfel nu pot s-o fac, îmi pare rău. Problema este că nu pot să fac singură asta. Aşa că vă rog să spuneţi: „Mamă, vreau să-mi primesc Realizarea Sinelui.” E bine, aţi primit-o. Acum ridicaţi mâna, la 10 cm de cap şi vedeţi dacă simţiţi o briză răcoroasă. Trebuie să verificaţi voi înşivă. Acolo. Este acolo. În regulă. Acum cu mâna cealaltă, verificaţi cu mâna cealaltă. Nu deschideţi ochii. Schimbaţi mâna şi verificaţi. Puneţi mâna dreaptă spre mine. Mâna dreaptă spre mine şi verificaţi cu mâna stângă dacă simţiţi o briză răcoroasă. Vedeţi dacă deasupra capului, percepeţi o briză răcoroasă ieşind din cap. Nu începeţi să vă gândiţi la asta. Nu vă puteţi gândi la asta, prin gândire nu... Se simte? Este foarte subtilă. A început să se simtă în mâini. Opreşte-te deasupra capului. Funcţionează, funcţionează, funcţionează. Schimbaţi din nou mâna când doriţi. Schimbaţi mâna, verificaţi şi nu vă îngrijoraţi dacă nu simţiţi.

 

Avem atât de multe persoane aici care vă pot ajuta din nou. Nu vă îngrijoraţi, va urca până în fontanelă. Nu vă îngrijoraţi. Kundalini este în fiecare dintre voi, vă pot asigura, este acolo. La unii poate dura mai mult până se ridică, la alţii mai puţin. Nu are importanţă. Nu vă învinuiţi singuri şi nu vă îngrijoraţi. Coborâţi puţin mâna şi verificaţi apoi mai sus, mai jos. Unii s-ar putea să simtă în palmă. Alţii s-ar putea s-o simtă în palma care este spre mine. Aici. Spune-i să verifice aici. Acum Sahaja Yoghinii pot verifica, fără să le vorbească şi să-i atingă, să verifice dacă simt briza răcoroasă. A primit-o. Este ceva extrem de subtil. Ai primit-o? Dar el? Mohan, verifică tu. Domnul de lângă tine. Este un suflet realizat. Este deja acolo. Apoi, uite, acest domn a perceput-o şi se gândeşte din nou la asta. Vă rog, nu vă gândiţi la Realizare. Trebuie să spun că sunt oameni minunaţi aici, în Holborn. Este un loc minunat în care îţi doreşti să reviii. În regulă? Funcţionează. Verifică în cazul lui. Graham, încearcă să vezi tu...

H.H. Shri Mataji Nirmala Devi