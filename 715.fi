Speech after the Sahasrara puja. Madesimo, Alpe Motta (Italy), 4 May 1986.

Näitä lauluja lauletaan Himalajalla, ja on todella hienoa, että niitä esitetään meille täällä, eikö olekin?

Ne tuotiin sieltä asti tänne laulettavaksi. Uskon, että olen jo pitänyt teille hyvin pitkän luennon tai puheen, kuten sitä nimitätte. Joidenkin reaktiot olivat oikein hyviä, ja muutamat pystyivät imemään sen itseensä oikein hyvin, mutta kuulin, että muutamat nukkuivat. Tällaista tapahtuu negatiivisuuksien takia. Teidän on taisteltava negatiivisuuksianne vastaan, koska negatiivisuudet esittävät kysymyksiä; kun Minä puhun, kerron Totuuden, absoluuttisen Totuuden, mutta negatiivisuus kyselee ja reagoi. Kun reagoiminen alkaa, ei mikään mene perille, sillä te jäätte kiinni edelliseen lauseeseen, ettekä ole mukana nykyisessä, joten koko asia kuivuu kokoon ja siitä tulee kuin jokin pakotie, ja te pakenette nukahtamalla. Yritin tänään parhaani vaikuttaakseni teidän tietoiseen mieleenne. Teidän on oltava tietoisia, teidän on oltava valppaita, ja tässä on asian ydin: ellette ole tietoisia, ette voi nousta ylöspäin. Kukaan epänormaali ihminen ei voi nousta. Teidän on saatava itsenne normaaleiksi.

Hyvin monella teistä on kaikenlaista epänormaaliutta, joka on tuotu esiin ja heitetty pois, ja moni on puhdistunut, mutta jos joillakin on edelleen sitä jäljellä, heidän on työstettävä se pois. He eivät voi enää jatkaa sen puolustelua. Tavallisesti negatiiviset henkilöt vetävät puoleensa toisia negatiivisia. Jos siis teissä on mitä tahansa negatiivista, teidän ei pidä koskaan istua toisen negatiivisen ihmisen viereen, ei pidä koskaan mennä lähelle sellaista henkilöä, vaan pysyä kaukana ja olla positiivisen henkilön lähellä ja pysyä lähellä ja tukea johtajianne ilman kyselyjä, ilman kyseenalaistamista; mutta hankaluus onkin siinä, että alatte vastustaa omaa johtajaanne. Jos johtaja sanoo teille jotakin, alatte riidellä ja väittää vastaan, joten mikään ei toimi. Minä puhun johtajienne kautta, joten älkää kyseenalaistako sitä. Jos alatte kyseenalaistaa, silloin syntyy ongelmia. Teidän on tuettava johtajianne, jotka ovat positiivisia henkilöitä. Jos alatte kyseenalaistaa heitä, silloin ette ole missään, teidän ja Minun välillä ei ole yhteyttä. Tätä tapahtuu kaikkialla.

Minulle kerrottiin, että Sveitsissä tapahtuu tällaista ja Ranskassa, vaikka asiat ovat siellä nyt paremmin, sielläkin oli ennen tällaista. Kaikkialla, paitsi Italiassa; siellä taitavat asiat olla kaikkein parhaiten. Älkää vastustako johtajianne, älkää väittäkö heille vastaan. Älkää pohtiko Sahaja Yogaa; mitä te pystytte sanomaan? Mitä te tiedätte? Mitä te pohditte? Mitä tietoa teillä on? Kyseenalaistatteko kemianopettajanne, kun hän sanoo, että vedyllä on kaksi atomia tai yksi atomi? Niinkö? Ja kun alatte tehdä tätä egollanne, teidät heitetään ulos evoluution valtakunnasta.

Joten älkää reagoiko, vaan kuunnelkaa ja yrittäkää sisäistää. Nämä ovat kaikki mantroja; imekää ne sisällenne. Mutta sen sijaan alattekin kyseenalaistaa ja väitellä johtajienne kanssa ja antaa heille neuvoja. Olkaa hyvä, älkää tehkö niin, lopettakaa sellainen heti! Tämä ei ole politiikkaa, jossa jokainen voi antaa neuvoja, jokainen saa sanoa jotakin. ‘Bhuutit’ ovat juuri sellaisia; vain 'bhuuttiset' ihmiset tyrkyttävät neuvojaan, ja haluavat sanoa oman sanansa. He ovat kaikessa eri mieltä kuin johtajat. Haluaisin erityisesti sanoa vanhemmille ihmisille, koska olette joskus iältänne vanhempia kuin johtajat. Silloin ajattelette, että teillä on oikeus ojentaa johtajia, mutta näin ei asia ole. Sahaja Yogassa ei merkitse se, kuinka paljon teillä on ikää, vaan se, kuinka pitkälle olette kehittyneet.

Jos alatte kyseenalaistaa johtajianne ja reagoitte heidän tekemisiinsä, tai jotain muuta vastaavaa, ja sanotte heille takaisin, tai vaikka jaatte heille neuvojanne, olette hukassa. Tämä on kuin linkki, yhteys. Oletetaan vaikka, että chakrojen ja solujen välillä on yhteys. Jos kiellätte chakrojen olemassaolon, miten yhteys voisi toimia, koska Minä olen yhteydessä chakroihin, ja te olette yhteydessä chakrojen kautta. Kun kiellätte ne, silloin putoatte pois. Minä tiedän, mitä teen johtajien kanssa; Minä valitsen heidät, järjestän heidät, ohjaan heitä ja vaihdan heidät. Tiedän, mitä teen. Teidän ei pidä mennä haastamaan heitä, se ei ole mitään muuta kuin egoa. Intiassa tällaista ei tapahdu lainkaan. Kun Äiti on valinnut jonkun, se hyväksytään, koska heille se on Totuus, jota he ovat etsineet.

Kaikki muu on joutavanpäiväistä ja monimutkaista, ja koska olette itse niin monimutkaisia, niin teistä kaikki muu näyttää mukavalta; luulette, että joudutte luopumaan persoonallisuudestanne. Sitä se ei ole ollenkaan. On kyse kehittymisestä, antautumisesta elämän mahlalle, elinvoimaisuudelle, elämän voimalle; on kyse antautumisesta ja siitä, että voi ottaa vastaan vielä enemmän. Ego ei ikinä salli teidän ottaa sisällenne mitään. Olkaa varovaisia sen kanssa! Se ei koskaan anna teidän nukkua; se ei koskaan anna teille rauhaa. Se ei koskaan anna teidän kasvaa; se ei koskaan vie teitä omaan päämääräänne, joten luopukaa egostanne! Yksi asia Minun on kerrottava teille: älkää kinastelko, älkää riidelkö, älkää kyseenalaistako, älkää miettikö johtajianne, se on tärkeää, muuten joudutte pois joukosta. Olkaa hyvissä väleissä johtajaanne. Yrittäkää tukea häntä, kysykää, mitä hän haluaa, mitä apua hän tarvitsee.

Mitä enemmän olette hänen kanssaan, mitä lähemmäksi pääsette, sitä enemmän saatte itse. Mutta ihmiset ovat niin tuhlaavaisia. He ovat tuhlanneet elämänsä huumeisiin ja kaikkeen joutavaan; ja naisilla on toinen paha tapa: juoruaminen. He haluavat juoruta; he haluavat juoruta yhdestä henkilöstä ja arvostella jotain toista. Juoruaminen on erittäin paha tapa naisissa. En koskaan laita huomiotani keneenkään, joka juoruaa, enkä pidä juoruilijoista, joten älkää kertoko juoruja, älkää puhuko halpamaisesti ja pinnallisesti muista ihmisistä! Hyvä koulutus ei ole välttämätöntä, tai että tulette hyvin kasvatetusta perheestä, mikään ei ole välttämätöntä, kunhan vain olette sahaja-joogeja. Voitte olla timantteja, mutta antakaa hioa itsestänne timantteja. Antakaa sen tapahtua! Muutamien ihmisten reaktiot olivat oikein hyvät, he imivät itseensä sen mitä sanoin, he ottivat kaiken sisäänsä, mutta muutamat nukahtivat.

Jos he, jotka kamppailivat kovasti puheen aikana, eivätkä ehkä ymmärtäneet sitä – aihe olikin hyvin vaikea, hyvin hienojakoinen – se ei ole tärkeää. Heidän, jotka nukahtivat, pitää huolehtia itsestään ja selvittää, mistä se johtuu. Olen löytänyt yhden hyvän keinon vasemmanpuolisille ihmisille: jos he laittavat kynttilän lähelle vasenta Swadhistania, ja toisen kynttilän valokuvan eteen, ja laittavat sitten vasemman käden kohti kuvaa ja oikean Äiti Maata vasten, se auttaa. Takana oleva kynttilä on hyvä pitää hieman kauempana, koska se pitää ääntä ja lepattaa palaessaan. He, jotka ovat käyttäneet huumeita, muita kuin LSD:tä, jotka ovat raukeita ja uneliaita, joiden aivoja huumeet ovat vahingoittaneet, kaikki sellaiset voivat hyötyä paljon tästä. Tehkää tätä päivittäin! Kun aloitte käyttää huumeita, ette varmaan ajatelleet koskaan joutuvanne niiden valtaan, tai että ne tulisivat tuhoamaan teidät lopullisesti. Niin moni on kuollut ja moni on kuolemassa, mutta te vain halusitte tehdä sitä, ehkä siksi, että egonne sanoi: “Siitä vaan, kokeile. Ei sinulle mitään satu.” Tällaista ego ehdottelee. Ja siksi aloitte käyttää.

Hyvä, ei siinä mitään, se mikä on tapahtunut, on tapahtunut; nyt puhdistetaan se, koska olemme etsijöitä. Heidän, jotka luennon aikana todella tunsivat olevansa yhtä, ilman kyseenalaistamista, pitää tietää, että he pärjäävät hyvin. Heidän, joiden mieli alkoi esittää kysymyksiä ja reagoida, pitää tietää, että heissä on egoa, ja heidän, jotka nukahtelivat, pitää tietää, että he ovat vasemmanpuoleisia. Vasemmanpuoleisuus on pahempi kuin oikeanpuoleisuus, sillä oikeanpuoleisuus on helpompi korjata, koska se näkyy. Se näkyy ulospäin, ja ihmiset eivät pidä siitä. Sellaista henkilöä arvostellaan, kaikki sanovat: “Hän on egoistinen”, ja kaikkea sellaista. Kaikki tietävät, että sellainen ihminen käyttäytyy kuin Hitler. Mutta vasemmanpuoleinen henkilö taas on hyvin surkea, ja häntä kohtaan voi tuntea suurta sääliä, ja sympatiaa, ja hänen kauttaan voi joutua harhateille. He ovat paljon vaarallisempia ja vaikeampia saada kuntoon, paljon vaikeampia. Tehtävä ei siis ole helppo, meidän on löydettävä keinot siihen.

Yritän omasta puolestani tehdä parhaani; teidän pitää myös auttaa Minua. Ajattelin, että voisi olla hyvä ajatus, jos alkaisitte laittaa yöksi hieman öljyä päähänne. Sahaja-joogeina teidän pitäisi. Sahaja-joogien hiustyyli pitäisi myös muuttaa. Tällainen moderni, muodikas tyyli ei sovi meille. Koska tämän vuoksi jonakin päivänä meillä kaikilla on kalju pää, uskokaa pois, ja Sahasrara näkyy tässä suurena painaumana. On parempi käyttää hyvää kookosöljyä, hieroa sitä päähän iltaisin ja aamuisin. Loppujen lopuksi se ei näy kovin paljon. Ja tukka pitää kammata siistiksi, koska luulen myös, että jos pukeudutte kuin ‘bhuutit’, hiukset ovat kuin bhuutilla, niin silloin bhuutit tulevat teihin ja ajattelevat: “Ooh, tuossahan istuu bhuutti; taidanpa napata kiinni tähän bhuutin.” Pitäkää hiuksenne niin, että ne eivät peitä lainkaan otsaa, pitäkää ne kammattuna ja siistinä, älkääkä antako niiden lainkaan peittää otsaa. Me olemme sahaja-joogeja.

Meidän on muutettava pukeutumistamme; meidän on muutettava tyyliämme. Te ette voi seurata muotia niin kuin nämä typerät punkkarit! Me olemme sellaisia ihmisiä, että jo hiuksista ihmisten tulisi nähdä, että nämä ovat sahaja-joogeja. Ennen kuin teistä alkaa tulla kaljuja, on parempi, että alatte käyttää öljyä päässänne. Tämä on tärkeä asia, joka sahaja-joogien pitää tehdä. Voitte käyttää öljyä, jolle on annettu värähtelyjä, ja uskon, että oliiviöljy on hyvä, mutta sitäkin parempi Minusta olisi kookosöljy, koska se on parempi tukan kasvulle. Joskus voitte käyttää myös manteliöljyä, sekin on hyvää. Manteliöljy on hyvää, jos teillä on jotain sellaista ongelmaa, että tunnette itsenne uupuneeksi, tai jos hermonne kaipaavat lepoa, tai jos hermostutte helposti, silloin manteliöljy sopii hyvin. Jos on ihmisiä, joilla on ongelmia hampaiden kanssa, niitä täytyy hoitaa. Ei kannata mennä hammaslääkärille, koska he aiheuttavat vain ongelmia.

Yksinkertaisesti: sekoittakaa oliiviöljyyn hieman suolaa ja hierokaa sillä ikeniänne joka ilta ennen nukkumaan menoa. Se pitää hampaanne kunnossa. Hämmästytte, kun kuulette, mutta en ole vielä tähän päivään mennessä käynyt hammaslääkärissä. En ole koskaan käynyt hammaslääkärissä, ja toivon, että ei tarvitsekaan. Mutta Minulla on kyllä muutamia pahoja tapoja, joista yksi on se, että harjaan hampaitani aika usein. Mutta älkää käyttäkö sähköhammasharjaa, vaan tavallista hammasharjaa tai omia sormianne ja hierokaa öljyllä ja suolalla, se on teille hyväksi, ja sylkekää sitten kaikki ulos ja huuhdelkaa. Ja kolmas asia, jonka huomaan täällä Euroopassa on se, että te ihmiset ette puhdista kurkkuanne ja kieltänne, joka on myös huonoksi Vishuddhille. Tämä on varmaankin yksi syy siihen, miksi teidän Vishuddhinne ovat niin huonona. Vaikka se ei olisikaan niin muodissa täällä lännessä, niin on tärkeää, että laitatte kaksi sormea suuhunne ja hierotte niillä, ei laitteella, vaan sormilla, ja puhdistatte kielenne niin, että saatte kaiken tulemaan ulos aamulla. Se on tärkeää, koska muuten kaikki kerääntyy sinne ja alkaa mädäntyä.

Näin täytyy tehdä. Ehkä ajattelette, että se aiheuttaa kaikenlaisia ääniä, mutta se ei haittaa, sillä teidän pitää puhdistaa kurkkunne, sillä tavalla pidätte Vishuddhinne puhtaana. Tämä on yksi asia, ja toinen on se, että teidän pitää aina käyttää vettä niin paljon kuin mahdollista, pesemiseen, kun käytte aamutoimilla. Pitää käyttää vettä, sillä paperin käyttö on likaista ja epähygieenistä, hyvin likaista ja epähygieenistä. Ja vaikka käyttäisittekin paperia, teidän on käytettävä vettä sen jälkeen. On hyvin tärkeää, että käytätte koko ajan vettä niin paljon kuin mahdollista. Sahaja-joogeille se on erittäin tärkeää. Jos on sellaisia ihmisiä, jotka huomaavat olevansa hienojakoisella tasolla aivan romahduksen partaalla siten, että heillä on edelleenkin sellaisia ongelmia, että he haluavat olla muiden naisten kanssa ja haluavat tehdä kaikkea tällaista, heidän pitää jättää Sahaja Yoga. On parempi jättää meidät rauhaan. Emme voi antaa sellaisten kelvottomien ihmisten olla joukossamme.

Heidän pitää jättää Sahaja Yoga eikä häiritä meitä, koska voimme saada tuhansittain ihmisiä Intiassa, se ei tuota meille vaikeuksia. Heille sellainen ei ole vaikeaa, koska he elävät jo sillä tavalla. Joten ne, jotka edelleen ovat sellaisia, joilla on useita naissuhteita, ja jotka katselevat muita naisia; tai jos naiset ovat tällaisia – kaikenlaisia hulluja, kutsun heitä hulluiksi – niin heidän pitää lähteä Sahaja Yogasta ja säästää meidät ongelmilta. Tässä ei ole vaihtoehtoja. Olemme aina sanoneet, että hyvin negatiiviset ihmiset joutuvat lähtemään Sahaja Yogasta, ja se päivä tulee vielä. Joten on välttämätöntä, että yritätte puhdistaa itseänne, ettekä koskaan ole sellaisen ihmisen seurassa, joka on negatiivinen. Älkää koskaan ystävystykö negatiivisten henkilöiden kanssa. Yrittäkää auttaa enemmän sellaista henkilöä, joka on positiivinen. Korjatkaa itseänne. Puhdistakaa itseänne; pitäkää huolta itsestänne, kunnioittakaa ja rakastakaa itseänne.

Eläkää elämäänne arvokkuudella. Halpa-arvoisiin, pinnallisiin ja hyödyttömiin asioihin ei pitäisi mennä mukaan. Ja haastakaa egoanne. Antakaa ihmisten loukata teitä, mutta älkää vastatko samalla mitalla. Katsokaa sitä, mutta älkää kiivastuko. Pyrkikää siihen, että egonne ei reagoi. Pääsette siihen helposti, jos harjoittelette peilin edessä, katsokaa itseänne ja naurakaa itsellenne, tehkää pilaa itsestänne. "Mitä oikein ajattelet itsestäsi? Kuka olet? Mitä osaat?

Etkö mitään? Tämän päivän luento ei todella ollut vain hyvä luento, vaan se toimi kuten mantrat. Se oli oikein hyvä aivoille. Ja sanoisin myös, että tätä luentoa pitää kuunnella yhä uudestaan ja uudestaan ja sisäistää – ei kyseenalaistaa, ei kyseenalaistaa, vaan sisäistää, imeä itseensä. Toivon, että ymmärrätte tämän. Toivon, että tämän Sahasrara-pujan jälkeen te yrittäisitte pitää sen aseman, jonka olette saavuttaneet. Odotan myös teidän kaikkien tukevan ja kunnioittavan johtajianne, eikä millään tavalla vastustavan heitä ja väittelevän heidän kanssaan, tai tyrkyttävän omia ideoitanne heille. Olen myös sanonut, että vaimojenkaan ei pidä väitellä johtohenkilöiden kanssa. Se on kuin vetäisitte toisianne alaspäin. Kerrotaan, että skorpioneja oli lähetetty tutkittavaksi eri paikoista.

He löysivät yhden avonaisen purkin, ja kysyivät: Mitä tämä on? Täältähän pääsevät kaikki skorpionit ulos.” Heille vastattiin: “Eivät pääse, sillä heti kun yksi nousee ylös, toinen vetää sen takaisin.” Me käyttäydymme samalla tavalla. Jos joku on johtaja, silloin ego tekee teistä mustasukkaisen, ja ego sanoo, että te tiedätte paremmin, teidän pitää ehdottaa jotakin. En sano, etteikö voisi ehdottaa asioita, – Minullekin ehdotetaan asioita –, mutta jos niitä ei hyväksytä, niin se siitä! Tämä on haaste egollenne. On parempi, että johtaja vastaa teille ’ei’, jotta näkisitte itse: “Vaatiiko egoni vieläkin tätä asemaa itselleen?” Toinen asia, josta mainitsin, että meidän ei pidä sortua sovinnaisuuteen. Tällä kertaa sovinnaisuus tuli esille, kun englantilaisten, tai Englannin johtajien mielestä – mikä oli suuri virhe –, että italialaisilla olisi kovin epämukavaa, jos he jäisivät tänne yöksi. Italialaiset ovat hyvin suurisydämisiä ihmisiä, kuten intialaiset, ja he ovat todella iloisia, jos saavat jäädä yöksi. Mutta englantilaisten mieli on tällainen. Englantilaiset eivät kestä sitä, jos joku aikoo jäädä kahdeksi päiväksi.

He kysyvät heti tullessasi: Mihin aikaan lähdet pois?” Heidän mielensä alkoi ajatella niin, että italialaisilla on epämukavaa, mutta se onkin epämukavaa heille. Vaikka heille kerrottiin: “Voitte jäädä tänne maanantaihin asti, se onnistuu, ja maksatte vain 10 puntaa.” Mutta: "Minä ajattelin..." Tämä on englantilainen tyyli olla hyvä toisille. Heille jonkun yövyttäminen kodissaan on kamalaa. He eivät anna kenenkään tulla sisälle taloonsa, vaikka ulkona olisi lunta ja kylmää, he vain katselevat ja puhuvat. Olen itse nähnyt sen. Lähdin kerran kotoani, ja ulkona satoi lunta, ja näin erään äidin seisovan ulkona portailla lastenvaunujen kanssa, jossa oli pieni vauva, ja toinen nainen, joka oli vanhempi, puhui sisältä, oven raosta niin, että ovi ei ollut kokonaan auki. Ja kun palasin noin tunnin kuluttua, äiti seisoi edelleen ulkona ja puhui. Tämä nainen ei tajunnut pyytää tulemaan sisälle. Mutta ei tämä äitikään välittänyt siitä, koska hän tekee varmaan itse samaa. He eivät ymmärrä ollenkaan suurisydämisyyttä. Tästä ei kuitenkaan syntynyt mitään ongelmaa, sillä teille ehdotettiin, että voisitte yöpyä ja olla täällä.

Tänään meidän oli pidettävä aikamoista kiirettä. Kaikki oli aika epämukavaa, ja meidän piti toimia näin pienen erehdyksen takia. Heidän olisi pitänyt kysyä Minulta, ja Minä ajattelin, että jäisitte kaikki maanantaihin, koska se olisi ollut loogista ja järkevää. Mutta kun on vallalla sellainen käsitys, että emme saa olla vaivaksi. Eikä tämä koske vain englantilaisia, se on mahdollista kenelle tahansa. Kun alatte ajatella: “Minä ajattelin...”, olette mennyttä. Tällaiset ajattelumallit asioista ovat oikeastaan hyvin vaarallisia. Minulla on lukuisia kokemuksia näistä typeristä yleisistä tavoista, joita ihmisillä on: “Minä ajattelin...”. Ihmiset yrittävät olla hyviä, mutta ovatkin lopulta inhottavia. He ovat ilkeitä.

Tämä merkitsee sitä, että jotain on perusteellisesti vialla niissä sopivuussäännöissä, joita ihmisillä on asioista. Jos he olisivat olleet oikeassa ajattelussaan, niin maailma olisi ollut aivan toisenlainen. Mutta ihmiset ajattelevat tasolla, jossa kaikki on kallellaan, ja kaikki ovat luisumassa alaspäin. Heti kun alatte ajatella, menette alaspäin. Teidän ajattelussanne on tämä epäkohta, koska se on sidoksissa sovinnaisuuksiinne. Aina kun ajattelette, olette sidottuja sovinnaisuuksiinne ja menette alas. En käsitellyt tänään monia sellaisia asioita, joita olisin voinut, kuten taide. Olin hämmästynyt ja riemuissani, koska tällaisten kukkien näkeminen puutarhassa tekee Minut tosi iloiseksi. Mutta sivistynyt mieli kiinnittää enemmän huomiota kiveen tai muuhun joutavaan. He laittavat vain yhden kukan jonnekin, koska loppu tila pitää varata heidän egolleen.

He eivät pysty näkemään kauneutta, se on aivan liikaa! Jopa Sahaja Yogakin on liikaa! Oletteko jotain pikkuvauvoja vai mitä? Mikä on liikaa? Aivan kuin antaisimme lapselle pullossa maitoa tämän verran, ja tämän verran, samoin Sahaja Yoga on liikaa teille. Oletteko jotain kääpiöitä, vai mitä? Tällaisessa joutavuudessa ei ole mitään sisältöä. Siksi sanotaan: “Tämä on sivistynyttä, tämä on hienoa,” ja kritisoidaan kaikkia ihmisiä. Ihmiset pelkäävät jopa koristella talojaan, koska sitä voidaan kritisoida. On parempi pitää kaikki tasaisena ja valkoisena, täysin valkoisena.

Ihmiset eivät pidä edes nenästään. He haluavat leikata irti nenänsä, silmänsä, kaikki, ja tilalle pelkkää tasaista. Kuvitelkaa, kaiken takana on ego, joka haluaa yksilöllisyyttä. Kuinka he ovatkin täysin päinvastaista mitä haluaisivat tehdä. Aivan selvästi. Jos menee puutarhaan, niin heillä törröttää siellä yksi ainoa puu. Sen pitäisi olla puutarha. Jos kysyy: “Missä se puutarha on?” He vastaavat: “Tämän on puutarha.” Antakaa mikroskooppi. “Missä puutarha on?” “Ei, ei, laitoimme vain yhden puun tiettyyn pisteeseen, että se saisi merkitystä.” Siinä on siis vain yksi puu, ja sitten kuljetaan eteenpäin, ja sitten tulee taas joku pensas ja toinen puu. Kaikki on liikaa.

Miksi? Koska heillä on liikaa egoa päässään. Siksi kaikki on heille liikaa. Tällaisen typeryyden on nyt loputtava. Teidän on omaksuttava kaikki, mikä on hyvää - on omaksuttava kaikki mahdollinen ja luovuttava kaikesta, mikä on teissä liikaa. Tämä teidän on ymmärrettävä. Kaikenlaiset typerät ajatukset, että haluaisitte vaikka ostaa talon, hyvä, menette ja ostatte talon. Kuljin katselemassa niitä, ja useimmat olivat vähän päälle kaksi metriä korkeita, mutta he pitivät siitä. Kysyin: “Miksi?” “Koska se on hyvin vanha.” Kysyin: “Entä sitten?” He sanoivat: “Mutta se on vanha talo, ja siinä on sitä ja tätä, ja se on niin ja niin vanha talo.” Kysyin: “Mutta miksi pidätte siitä?” Uudet talot ovat korkeintaan kaksi ja puoli metriä korkeita. Ei siis ole vaihtoehtoja.

Mutta miksi haluatte talon, joka on vanha? Viktoriaanisen ajan taloista ihmiset eivät pidä. Miksi? Koska ne eivät ole niin tavanomaisia, ne eivät ole niin muodikkaita. Pitää olla talo, jossa kaula taittuu, kylpyhuoneeseen pitää mennä hankalassa asennossa, ei voi istua eikä seisoa, pitää kyyköttää jotenkin. Siinäpä persoonallinen talo! Ja persoonallisuus on sellaista, mikä tekee ihmisestä kummallisen, ja ihminen tuntuu hassulta; sellainen ihminen on persoonallinen. Eli jos hän on absurdi, omituinen, outo tai kummallinen, silloin hän on persoonallinen. Tällaista tämä on nykyään. Joku mies on muka persoonallinen ja hän on kummallinen, täysin outo persoonallisuus.

Miten niin? “Hän tuli paikalle pyörällä lyhytlahkeisissa housuissa.” Sanoin: “Todellako? Tämä persoonallinen mieskö?" “Juu, hän saa siitä niveltulehduksen itselleen.” Jos tekee omituisia juttuja, sitä pidetään jotenkin persoonallisena. Sahaja-joogeina teidän pitää ymmärtää, että ette ole niin typeriä. Teidät on kruunattu omalla Itsellänne. Te ette rupea käyttäytymään kuin nämä typerät ihmiset ja seuraamaan heidän muotiaan; niistä pitää luopua. Jos he nauravat teille, te nauratte heille. Jos menee hullujenhuoneelle, niin kaikki hullut sanovat: “Ooh, sinäkin tulit tänne meidän kanssamme.” Eikö niin? He kaikki luulevat olevansa muita viisaampia, ja siinä voi joutua eksyksiin ja alkaa ajatella: “Olenko itsekin hullu?” Niinpä teidän kaikkien pitää sellainen ihminen nähdessänne vain nauraa hänelle.

Kuin se eräs nainen, jota oli opetettu olemaan hyvin muodikas, tuli hyvin avonainen puku päällään, kaikki luut paljastaen ja kaikkea. Satuimme mieheni kanssa menemään katsomaan hänen taloaan. Heti kun mieheni näki naisen, hän kääntyi takaisin ja oksensi. Kysyin: “Mikä hätänä?” “Näin hänet ja oksensin.” Emme menneet sisään, vaan menimme autoomme ja ajoimme pois. Ja hän kuvitteli olevansa hyvin muodikas nainen, esitellessään luitaan ja vartaloaan, kamalaa. Kuvitelkaa, kuin kuollut ruumis seisoisi siinä edessänne. Mutta kuollutta ruumista pidetään täällä muodikkaana. Jokainen haluaa olla kuolleen ruumiin näköinen. Teidän pitää nähdä, onko siinä järkeä! Muuten ette ole sahaja-joogeja!

Teidän pitää nähdä typeryys, joka on meneillään, ettekä te ole mitään typeryksiä. Jos näette kaiken tämän uudesta näkökulmasta, josta teille nyt kerroin, että olette korkeampia persoonallisuuksia, että olette saavuttaneet uuden tietoisuuden chakroistanne, niin hämmästytte, kuinka reaktionne tulevat olemaan hyvin erilaiset. Jos näette jotain tällaista: “Aah, kuinka kaunista!” Mutta siihen asti, kun kannatte mukananne noita kamalia sovinnaisuuksianne, ette pysty. Rappeutuneesta talosta, joka on luhistumaisillaan päällenne, sanotte: “Onpas persoonallinen!” Koko persoonallisuus putoaa niskaanne! Ihmisillä on aivan järjettömiä ideoita! Tai sitten he haluavat jotain modernia, joka on täysin kummallista ja typerää. Eräs nainen oli rakentanut itselleen modernin talon, ja meidän piti kiivetä sinne ylös portaita, ja jokainen askelma oli jaettu pieniin osiin, ja me kaikki pelkäsimme, että putoaisimme alas. Jokainen askelma oli tehty pienemmistä palasista, eli jokainen askelma koostui pienemmistä askelmista. Kun halusi laittaa jalkansa askelmalle, ei tiennyt mihin kohtaan sen voisi asettaa. Hänen on täytynyt tuhlata paljon rahaa tällaiseen typeryyteen, mutta hän halusi näyttää sitä kaikille: "Hei, tulkaapa katsomaan."

Kieltäydyin menemästä ylös ja sanoin: "Ei ole Minun juttuni". Peräännyin. No, ei sillä väliä. Kun he osoittavat paheksumistaan, niin teidän pitää osoittaa myös. Typerää! Sellainen ei vetoa Minuun, tällaiset jutut eivät vetoa Minuun. Olen näitä nähnyt. En pidä sellaisesta, että laitetaan jonnekin yksi kukka törröttämään, en pidä sellaisesta. En itse nauti sellaisesta lainkaan. Ja jos Minä saan sanoa mitä ajattelen, jos Minä saan päättää asioista, niin silloin sanon, että en pidä tällaisesta joutavuudesta.

Miten ihmiset pukeutuvat nykyään, he näyttävät Minusta pelleiltä, hulluilta, kurittomilta kakaroilta tai kuin kulkureilta. Ihmisiä ei erota toisistaan. Kuluneita housuja, he vetävät päälleen isoisän housut ja isoäidin puseron. Ja kun naiset kävelevät kadulla, niin tuntuu kuin jotain kummajaisia tulisi vastaan, ja he luulevat sen olevan muodikasta. Mehän voisimme kerätä kaikki vanhat vaatteet Intiasta ja myydä ne täällä hyvään hintaan. Se on hyvin kummallista, katsokaa vain, katsokaa siitä näkökulmasta, että seisotte kukkulalla ja katsotte kaikkia näitä hulluja, kuinka mielipuolisia ja typeriä he ovat, miten he käyttäytyvät, millaista heidän muotinsa on. Entisaikaan ihmisillä oli tapana pukeutua hyvin ja laittaa vaatteisiinsa röyhelöitä ja kaikenlaista, mutta tällaista eivät ihmiset nyt halua. Kaikki, mitä Jumala on meille antanut, sitä pitää koristella ja arvostaa. Eilen kun valmistelitte tätä salia – tarkoitan, kun tänään valmistelitte tämän salin, kuinka kauniilta ja hienolta se näyttikään. Mutta joku saattaa sanoa: “Laitetaanpas Äidille kaikki tosi pelkistetysti.” Tuonne taustalle joku ränsistynyt seinä, joka on juuri luhistumaisillaan.

“Sepä olisi todella persoonallista.” Miten sahaja-joogit voivat hyväksyä tällaisia ajatuksia!? Sitä Minä en vain ymmärrä. Ja sellaisesta vielä maksetaan! He maksavat tällaisesta sovinnaisuudesta ja kaikenlaisesta kummallisesta, he todella maksavat siitä. Jos nyt tulee sellainen muoti, että hiukset pitää leikata suoraksi pystyyn, ihmiset maksavat siitä. Sitten ne pitää leikata eri tavalla, ja taas ihmiset maksavat. Teidän pitää maksaa myös tällaisista virheistä. On muotia kutsua vieraita kotiinsa, ja silloin pitää olla erilaisia laseja ja kuppeja eri tarkoituksiin, muuten et ole hyväksytty. Ja entäpä sitten se toinen ääripää ihmisiä, hipit. He antavat sinulle kaikkein likaisimmat mukit, joista ei voi juoda ollenkaan.

Joko hyväksyt yhdenlaisen tai sitten toisenlaisen typeryyden. Se on täysin absurdia. Kun intialaisia on käymässä Englannissa, he eivät voi ymmärtää, he vain pyyhkivät heidät pois mielestään, pois, pois. "He ovat hulluja ihmisiä." Ihmisten persoonallisuuden laatu on hyvin heikko. Uskokaa Minua, se on hyvin heikko. Ihmisillä saattaa olla egoa, he saattavat elää egonsa kanssa, mutta persoonallisuus on hyvin heikko. Hyväksykää se. Ei ole viattomuutta, ei ole suotuisuutta, ei ole puhtautta. Ihmiset eivät tunne vetoa yksinkertaisiin asioihin, kaikki on teennäistä.

Jopa käsitys yksinkertaisuudesta on teennäinen. Miten teennäisyys voisi tuoda laatua ihmiselämään? Miten? Teistä tulee teennäisiä, keinotekoisia. Joten jättäkää kaikki tällainen sovinnaisuus! En ole täällä puhumassa intialaisen kulttuurin puolesta, mutta Minun on sanottava, että Intiassa, jos missä, on kulttuuria, koska tämä ei ole mitään kulttuuria. Kun kulkee ja näkee ihmisiä ympärillään, he näyttävät kävelevältä hullujen laumalta. Kun katsoo heitä kaduilla, niin ei yksikään näytä normaalilta. Amerikka on vielä pahempi. Heidän on pakko tehdä näin tai näin.

Yhdenkään kasvot eivät ole normaalit! Ja se on aivan totta. Sahaja Yogan kautta teidän laatunne on parantunut, teistä on nyt tullut todella suurenmoisia. Siksi ei tunnu siltä, että Lakshmi olisi täällä. Ihmisillä on rahaa, mutta Lakshmi puuttuu. Asian kauneus puuttuu. Tämä on kuin hylätty, karu maa. Egonne on puhaltanut tieltään kaiken kauniin. Ette pysty sietämään kenenkään taidetta, joten teillä ei ole mitään taiteellista taloissanne. Ette tarvitse monia esineitä, mutta nekin ovat muovisia.

Kauneus on paennut pois elämästänne. Kun puhutte, niin siinäkin on muodikasta olla ylimielinen. Kuvitelkaa: ylimielinen ja kuiva käytös; eihän siinä ole mitään kauneutta. Se on kaikki pelkkää show’ta; siinä ei ole mitään rohkeutta, ei mitään ylevää. Olette menettäneet kosketuksen hienojakoisuuteen; siksi ette näe sitä, koska elätte karkeassa maailmassanne. Kaikki se, minkä olette menettäneet sisällänne, näkyy ulospäin – vararikko, täydellinen romahdus. Kun näette tällaista muissa... 'muilla' tarkoitan niitä, jotka eivät vielä ole sahaja-joogeja länsimaissa. Yrittäkää ymmärtää, että he ovat paljon alemmalla tasolla kuin te, joten älkää menkö mukaan heidän ajatusmaailmaansa ja toimintamalleihinsa! Olkaa vain valppaina. Silloin huomaatte, että he tulevat luoksenne.

Ego on kuin aasi. Jos he tietävät, että joku on heitä pidemmällä, silloin he kumartavat siihen suuntaan. Ja jos he näkevät jonkun olevan heidän takanaan, silloin he potkaisevat. Teillä on oma arvokkuutenne ja oma erityinen tyylinne, te elätte sen mukaisesti. Älkää olko yksi heistä! Pukeutukaa siististi. Tarvitsette vain kaksi tai kolme paitaa, niitä ei tarvitse olla monta, mutta pukeutukaa siisteihin, normaaleihin ja mukaviin vaatteisiin, jotka eivät ärsytä muita. Me tulemme esittelemään ihmisille taidettamme, tulemme palauttamaan kaiken kadonneen. Emme saa enää toista Rembrandtia, Leonardo da Vinciä tai Michelangeloa. Tuhosimme heidät kaikki.

Täällä kaikki luulevat olevansa Michelangeloita. Emme saa enää ketään Gorkiakaan, emmekä William Blakea, emmehän? Yhtä rohkeita kuin he? Emme saa enää toista Abraham Lincolnia, vai saammeko? Mitä kääpiöitä ja mitättömyyksiä ihmiset ovatkaan! Kun hieman pintaa raaputtaa niin näkee, että he ovat täysin kelvottomia! Vain teidän joukostanne voi nyt nousta tällaisia suuria henkilöitä. Heidän erityisyytensä oli se, että heillä oli oma persoonallisuutensa. He eivät menneet mukaan minkäänlaiseen muotiin tai halpaan suosiontavoitteluun. Juuri teidän joukostanne syntyvät uudet suuret persoonat.

Teidän on ajateltava omasta ja jälkeläistenne puolesta: “Mitä olemme tekemässä?” Koska näin suuren työn edessä emme pidä seminaaria vain teidän huviksenne; mukavaa musiikkia, hyvää ruokaa, hieno paikka, jossa voi nauttia, ei! Huvitukset kuuluvat vain mainostamiseen. Teidän on tehtävä todella kovasti työtä sisällänne, ei ulkopuolella. Ei minkäänlaisia väittelyitä. Se on turhaa. Sellainenkin yksinkertainen asia, että jos haluan ottaa tämän laatikon mukaani, niin joku tulee ja sanoo: “Hyvä, sitten meidän pitää hankkia siihen pakettiauto.” “Ei, pakettiauto on liikaa.” ”No, mitä sitten teemme?” He jatkavat väittelyä niin kauan, että laatikko on jo viety, ja kaikki on jo hoidettu, ja sitten tulen takaisin ja kysyn: “Mitä ihmettä te teette?” “Me vielä keskustelemme, miten laatikko olisi paras kuljettaa.” ”Laatikko on jo viety.” Meidän pitää luopua tällaisista turhista tavoista. Meidän pitää saada uusi viisaus sisällemme. Heittäkää menemään kaikki tällainen vanha viisaus. Teidän egonne ei häviä, ennen kuin teette niin. Se ei lähde ennen kuin päätätte heittää menemään kaikki ne ideat, joita teillä näyttää olevan.

Teidän on oltava kuin lapset. Yrittäkää oppia koko ajan jotakin uutta; meidän oltava avoimia oppiaksemme koko ajan kaikkea uutta. Teidän pitää oppia. Olette eksyksissä. Teillä oli jotain, mutta nyt monet ovat eksyksissä. Edistymisen sijaan olettekin eksyksissä. Olisitte olleet kunnossa, jos olisitte pysyneet oikealla tiellä, jonka olitte löytäneet, koska monet maat ovat perinteissään hyvin vanhoja. Mutta nekin ovat eksyksissä – kuten Kreikka, sekin on eksyksissä. Kamalia kreikkalaisia tragedioita: istutaan ja itketään tyhjän takia. Mitään ei ole tapahtunut, kaikki on hyvin, mutta ihmiset vain istuvat itkemässä.

Ikään kuin olisi pakko sanoa: “Hän on kuollut. Tuntekaamme yhdessä, että hän on kuollut. Istutaan alas, itketään yhdessä.” Näin typerää. Nämä ovat keinotekoisesti luotuja ongelmia, keinotekoista raskasmielisyyttä, koska ei ole mitään oikeaa murehdittavaa; ei ole mitään todellista ongelmaa; kaikilla on ruokaa ja kaikkea, mitä tarvitsevat, siksi ihmiset luovat itse ongelmia itselleen. Siksi tarvitaan psykiatreja ja lääkkeitä, tarvitaan sitä ja tätä. Koska ei ole mitään ongelmia, teidän pitää saada ongelmia, niin yksinkertaista se on! Niiden, joilla on ongelmia, pitää taistella niitä vastaan. Heillä ei ole aikaa mihinkään joutavaan. Teillä on liikaa aikaa. Kaikki ongelmanne on ratkaistu, ainakin mitä materiaalisiin asioihin tulee, mutta olette edelleen kiinni niissä.

Kohdatkaa se, kohdatkaa se kirkkaasti, että emme ole enää sellaisia! Olemme erilaisia ihmisiä. Emme ole enää maan matosia, vaan lootuksia; Me tuoksumme, meillä on voimia, meitä on siunattu erityisellä tavalla. Meillä on erityinen tunne ilosta; iloitaan siitä ja annetaan muille, ja tunnetaan sen loistokkuus ja arvokkuus. Olen varma, että tällä kertaa se tulee onnistumaan, ja että olen tehnyt omalta osaltani parhaani, ja uskon, että tämä luento saavuttaa teidät kaikki. Hyvä. Onko teillä jotain kysymyksiä? Voisinko saada hieman vettä? Onko teillä kysymyksiä? Ehkä he ajattelevat, että juon suoraan tästä.

Moderni ajatus, että juon suoraan tästä. Ei tarvita lasia. Äiti haluaa ehkä juoda suoraan kannusta. Hyvä. Oliko kysymyksiä? Kaikki ovat ajatuksettomassa tietoisuudessa. Pitäkää yllä, jatkakaa ajatuksetonta tietoisuutta. Olette täydellisesti siellä, jatkakaa Pitäkää itsenne siellä. Vähän on vielä egoa. Vähän on jotain perusasioihin liittyvää, pitäkää se ulkopuolella.

Tätä on meditaatio, kun egoa ei ole enää jäljellä. Olette ajatuksettomassa tietoisuudessa, täysin hiljaa. Ette pysty ajattelemaan. Mutta Minä sain sen aikaan, se ei ole hyvä. Teidän pitää tehdä se itse! Tulen taas siihen samaan asiaan. Pitäkää kiinni omasta persoonallisuudestanne! Jos punkkarit voivat käyttäytyä omalla tavallaan, miksi ette te voisi käyttäytyä järkevästi? Minun on myös sanottava muutama sana siitä, kuinka käyttäytyä arkielämässä, koska Äidin pitää katsoa, että lapsista ei tule huonosti kasvatettuja. Ihmisten ei pidä sanoa, että sahaja-joogit ovat huonosti kasvatettuja.

Ensimmäinen merkki huonosti kasvatetusta lapsesta on se, että hän jättää vuoteensa sijaamatta. Hän jättää kaikki tavaransa hujan hajan. Saapuessani tänne, näin kaikki vuoteet. Mitä me teemme täällä? Emmekö mitään? Pitäkää itsenne kurissa ja viettäkää siistiä elämää! Äitinä Minun on kerrottava teille tämä. Se ei vie enempää kuin kymmenen viisitoista minuuttia, mutta sanokaa itsellenne: “Tämä on meditaatiota”, tehkää se meditatiivisesti. Intiassa ajattelemme, että länsimaalaiset ovat äärimmäisen puhtaita ja siistejä. Todella, he eivät voi uskoa tätä.

He ajattelevat teidän olevan maailman huipulla. Teidän täytyy olla maailman siisteimpiä ihmisiä. Sanotte kymmenen kertaa “kiitos”, mutta ette saa edes yhtä kertaa sijattua vuodettanne kunnolla. Tavaroidenne pitää olla järjestyksessä. Teidän on pidettävä itsenne siisteinä ja käyttäydyttävä hyvin. Toinen asia, jonka olen havainnut, josta monet muutkin ovat sanoneet, ja jonka Minäkin olen huomannut, että kun menette jonkun toisen talon, silloin huonosti kasvatettu henkilö alkaa käyttää puhelinta ilman lupaa. On tärkeää ymmärtää tietyt asiat. Kuten se, että menee toisten keittiöön ja syö sieltä kaiken. Tämä on hyvin yleistä ja ihmiset ovat huomanneet sen, että otatte ruokaa kuin köyhät, kuin kerjäläiset, kun tulevat taloon. Minulla oli ainakin kaksikymmentäyksi purkkia hunajaa, jotka olin saanut lahjaksi, ja kun vävyni tuli käymään, ei ollut jäljellä yhtäkään purkkia tarjottavaksi hänelle.

Kuka söi ne? Kaikki sahaja-joogit tulivat ja söivät hunajan. Se ei haittaa, mutta teidän pitää pyytää lupa. Tulette ja putsaatte talon tyhjäksi. Hyvä, olette tulleet, teille on ruokaa valmiina, voitte syödä ruokanne. Jos menette ruokakaapille tai menette joka nurkkaan etsimään jotain, niin mikään ei riitä. Vaikka ostaisi marketin tyhjäksi, niin kohta on kaikki putsattu. Huonosti kasvatetun henkilön näkee tästä. Mutta on yllättävää, miten hyvin kasvatettu henkilö – vaikka vain näin pieni esine olisi jäänyt joltakin, niin tämä henkilö säilyttää sitä niin kauan, että voi palauttaa sen omistajalleen. Kerron omasta miehestäni; hänen ei tarvitse huolehtia tällaisesta, mutta jos hän tietää, että meillä on jotakin toiselle kuuluvaa, hän laittaa sen lukkojen taakse ja tarkistaa, että se on paikallaan, kunnes voi palauttaa sen omistajalleen.

Samaa voin sanoa lapsistani ja kenestä tahansa, jotka tunnen, mutta sellainen on kerjäläismäistä käytöstä, että ottaa toisen tavaroita, pitää niitä huonosti, ja heittää menemää minne sattuu ja vielä rikkoo kaiken. Olen nähnyt omista tavaroistanikin sen, kun johtajat ovat valittaneet Minulle, että ihmiset tulevat heidän koteihinsa ja putsaavat typötyhjiksi jääkaapit ja kaikki, enkä ollut ollenkaan yllättynyt siitä. Sahaja Yogasta on tullut lomakeskus kaikille maailman kerjäläisille ja köyhille, koska kaikki on ilmaista. Kaikki köyhät tulevat Sahaja Yogaan, ja heitä pitää ruokkia ja hoitaa. Ei näin pitäisi olla! Voitte olla köyhiä, mutta teissä pitää olla arvokkuutta. Jopa palvelusväki Intiassa käyttäytyy paremmin. He eivät koske tavaroihisi ilman lupaa. Heillä on paljon enemmän kasvatusta. Huonosti kasvatettu henkilö on töykeä ja ylimielinen.

Saman asian voi sanoa asiallisesti. Jos haluatte tehdä Minulle Äitinä todellista kunniaa, niin silloin ihmisten pitäisi sanoa, että olette erittäin hyvin kasvatettuja lapsia. Täytyy olla jonkinlainen järjestys. Spartalainen järjestys. Se ei ole mikään höllä järjestys. Se on spartalainen järjestys. Olette joogeja, teidän on oltava kunnollisia ja puhtaita koko ajan, ja pitää mukananne vain muutamia tavaroita. Intiassa ihmiset ovat aika järkyttyneitä. Teillä on mukana niin valtavat laukut, joissa on – etenkin naisilla – kaikki maalit ja sellaiset. Missä siellä kyläläisten edessä voisitte käyttää näitä maaleja, eivät he niistä ymmärrä.

Kaikkea tällaista meidän pitää tarkkailla itsessämme. Meidän on oltava arvokkaita. Meidän pitää olla ystävällisiä ihmisiä. Oletetaan, että joku on pyhimys, hän saattaa olla köyhä, mutta hänet erottaa heti arvokkuudestaan. Aikoinaan oli pyhimys nimeltä Tukharama, josta olette ehkä kuulleet, ja laulu "Amhi Bi Ghadalo" on hänen tekemänsä. Hän oli köyhä, mutta hyvin antelias. Hän antoi aina muille kaiken ja hänelle itselleen jäi vain hyvin vähän. Shivaji Maharaj, suuri Shivaji tuli käymään hänen luonaan, ja toi paljon koruja ja lahjoja, ja antoi ne Tukharaman vaimolle ja lapsille. Hän ei itse ollut kotona. Vaimo oli iloinen kaikista saamistaan koruista ja lahjoista.

Tietysti hänkin ensin sanoi: “Ei tämä ole sopivaa.” Mutta Shivaji sanoi: “Minä haluan vain osoittaa kunnioitustani teille ja antaa lahjoja.” Siksi vaimo otti ne vastaan. Tukharama tuli paikalle ja sanoi: “Ei, olen pyhimys. Käyttäkää te näitä. Olette kuningas, ja teidän pitää elää kuin kuningas. Kuningas voi käyttää tällaisia. Mutta pyhimys ei voi. En tarvitse mitään tällaista. Vaimoni ei myöskään tarvitse tällaisia. Sillä te elätte kuin kuningas; olette myös oivaltanut sielu, mutta olette silti kuningas, joten eläkää kuin kuningas.” Mutta teidän on ymmärrettävä, että Sahaja Yogassa ette voi myöskään käyttäytyä kuin vähäosaiset. Teidän on pukeuduttava kunnolla ja esiinnyttävä siisteinä.

Teidän ei pidä näyttää kerjäläisiltä, vaan yhteiskunnan arvokkailta jäseniltä. Kuten tiedätte, Minä olen Jumalatar, ja Jumalattaren pitää kantaa yllään – en tiedä kuinka montaa – korua koristamaan Hänen chakrojaan. Minulla on itsellänikin paljon omia koruja, mutta pidän niitä vain pujissa, muuten en ollenkaan. Minun tulisi pitää monia koruja. Miksi? Koska se ei ehkä ole niin hyvä asia – se saattaa olla arvokasta, mutta ei ehkä niin hyvä asia – pitää yllään näitä koruja koko ajan. Mutta Minun pitäisi. Minun pitäisi myös pitää kaikenlaisia koruja ranteissa, renkaita jaloissa, ja kaikkea koko ajan; ja tulisi pitää sellaista kultaista – täällä ei nyt ole sellaista korua, joka laitetaan ympärille kuin vyö. Mutta en tee niin. Pidän niitä vain rajoitetusti, pidän joitakin niistä vain pujissa.

Teillä täytyy siis olla harkintakykyä, mitä laittaa ylle, miten pitää niitä, miten pitkälle voi mennä, miten näyttää arvokkaalta, miten käyttäytyä hyvin, jotta voisitte pitää kunniassa Äitinne kasvatusta. Kun nyt seuraavan kerran tulette Intiaan, toivon, että huomaisitte tällaiset asiat intialaisissa. Ette näe heitä koskaan syömässä; ette koskaan näe heitä peseytymässä; ette koskaan näe heitä nukkumassa. Ette tiedä, miten he elävät, missä he elävät, miten he selviävät kaikesta, he ovat vain aina paikalla silloin, kun tekin olette. Eikö pidäkin paikkansa? He peseytyvät ja laittautuvat valmiiksi aikaisin aamulla, klo 4 tai 5 aikaan, ja lähtevät liikkeelle. He ovat aina siistejä olivatpa sitten kyläläisiä, shedule-kastista tai brahmineja. He ovat kaikki siististi pukeutuneita; heitä ei erota toisistaan. Heillä on puhtaat valkeat vaatteet päällään, päässään valkoiset lakit. Heidän vaatteensa eivät ole koskaan likaiset.

Tämä on siis ulkoinen puoli, mikä ei ole niin hienojakoinen, eli näkyvä osa, joka ei ole niin hienojakoinen, mutta on tärkeä, sillä kaikki hienojakoinen näkyy ulkopuolelle. Tämä loistaa kaikessa käytöksessänne, kuin timantin tuhannet säihkeet, koska olette nyt osallistuneet Sahasrara-pujaan. Katsotaan. Me näytämme teille, mitä ovat ne tuhannet säihkeet. Rakastakaa toisianne; kunnioittakaa toisianne, kunnioittakaa itseänne ja sanokaa koko ajan yhtä mantraa sisällänne: “Minä olen sahaja-joogi.” Se kertoo kaiken vastuustanne, pyrkimyksistänne ja siitä, mitä olette. Olette sahaja-joogeja. Itse Adi Shakti on antanut teille uudelleensyntymän. Jos teillä on henkilökohtaisia ongelmia, voitte kirjoittaa niistä Minulle, ja yritän vastata. Jos en vastaa, niin ajatelkaa, että se on vastaukseni. Jos en vastaa, niin ajatelkaa, että olen jo vastannut, mutta jos on olemassa jotain ohjeita, niin ilmoitan niistä teille varmasti, kaikkiin muihin ongelmiin.

Mutta esimerkiksi se nainen, joka tuli tänään, hän itki miehensä takia. Hän teki sitä jo aikaisemminkin ja nyt hän itkee taas. Hänhän tulee hulluksi! Sahaja-joogin ei pidä itkeä! Yrittäkää päästä ongelmienne yli; yrittäkää selvittää asia miehenne kanssa; yrittäkää selvittää kaikki! En oikein pidä avioerosta ratkaisuna, mutta jos joku on toivoton tapaus, niin silloin niin voi tehdä. Jos sanon, että se on toivoton tapaus, silloin erotkaa. Mutta ei tarpeettomasti; jos ihmisellä ei vielä ole riittävää ymmärrystä asioista, ei pitäisi itkeä ja valittaa turhaan. Päinvastoin, pitäisi yrittää päästä yli omien henkilökohtaisten ongelmien, koska teille on annettu voimia. Voitte kirjoittaa Minulle, mutta ei kovin pitkiä kirjeitä.

Koska menen sekaisin. Kyllä, menen oikeasti sekaisin. Aamulla olin saanut luettavakseni näin paljon kirjeitä, toinen toistaan parempia, ja mieheni sai myös ison kasan postia. Mutta hän sanoi: “Kukaan ei kirjoita minulle rakkauskirjeitä, kaikki kirjoittavat vain laskuistaan, jotka pitää maksaa.” Sanoin: “Se on sama asia.” Gregoire, voit kääntää tämän, jos he haluavat. Kirjeitä... täynnä ongelmia. Sanoin: “Minun on maksettava heidän rakkaudestaan.” Sitä se on. Mutta lapset kirjoittavat hyvin suloisia kirjeitä. He ovat piirtäneet jotain, vähän kukkia ja sellaista, ei muuta. He piirtävät sydämen ja laittavat Minut sinne. He tekevät hyvin suloisia asioita, ja ilmaisevat näin iloaan ja onneaan.

Heillä ei koskaan ole ongelmia. Ei mitään ongelmia. Lapsilla ei ole ongelmia. He eivät ole niin mutkikkaita. Te tartutte kiinni ongelmiin, siinä on se hankaluus. Lapsilla ei ole minkäänlaisia ongelmia. Kukaan ei ole vielä kertonut Minulle, mitä haluaisitte tehtävän. Nyt vielä lopuksi haluaisin, että kuuntelisitte Warrenia, kun hän kertoo teille ohjelmasta, jonka aiomme toteuttaa tämän kesän aikana. Jonkun ajan kuluttua tapahtuu niin, että asetun yhteen paikkaan, ja teidän on tultava sinne, koska en pysty matkustamaan niin paljon, sen verran voin kertoa teille nyt toistaiseksi. Teidän on myös ymmärrettävä, että Muhammed on mennyt vuoren luo, ja nyt on vuoren vuoro tulla Muhammedin luo.

Hyvä. Kiitos paljon! Kukaan ei ole kertonut Minulle ongelmistaan, joten teillä ei siis ole mitään ongelmia? Huomenna aamulla en ehkä pääse tapaamaan teitä. Joten: Jumala siunatkoon teitä kaikkia! Tehkää nyt kaikki itsellenne bandhan. Huolellisesti, täydellä huomiolla, suurella arvokkuudella, kokonaisilla liikkeillä. Näettekö, kokonaisilla. Mitään ei pidä tehdä huitaisten. Minä en tarvitse tällaista, mutta tehdään se nyt teidän mieliksenne... Intiassa kysyttiin: “Jos Hän on Jumalatar, niin miksi Hän sanoo ‘namaskar’ kaikille?” He eivät voi ymmärtää, miksi Jumalatar sanoo ‘namaskar’.

*(about William Blake)