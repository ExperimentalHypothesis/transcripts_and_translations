16 septembrie 2000
Ganesha Puja
Campus, Cabella Ligure (Italy)
Shri Ganesha Puja

16 septembrie 2000 - Cabella, Italia

Astăzi ne-am adunat aici pentru a face Puja pentru Shri Ganesha. Știți foarte bine că Shri Ganesha este simbolul purității, al sfințeniei și al venerării inocenței. Când îl venerați pe Shri Ganesha, trebuie să știți că El este întruchiparea inocenței. Mă întreb dacă înțelegeți ce înseamnă inocența. Inocența este o calitate, care este înnăscută, care nu poate fi impusă, care nu poate fi învățată. Este o calitate înnăscută în interiorul ființelor umane. Când o persoană ajunge să fie discipolul lui Shri Ganesha ea devine inocentă. Puteți spune că persoanele inocente sunt atacate de cei vicleni, de cei agresivi. Dar inocența este ceva atât de măreț încât nu poate fi distrusă. Este calitatea Spiritului; inocența este calitatea Spiritului. Și când acest Spirit este trezit în voi, dobândiți puterea inocenței prin care depășiți tot ce este negativ, tot ce este greșit, tot ce este în detrimentul creșterii voastre, a înțelegerii voastre spirituale.

Așadar, nu este posibil să fiți în mod voit inocenți. Trebuie să fiți inocenți în sensul că inocența trebuie să vină din interior. Asta se întâmplă după ce începeți să practicați Sahaja Yoga, după ce vă primiți Realizarea Sinelui. Iar puterea voastră de a lupta cu toate aceste sentimente rele, negative, din interiorul și din exteriorul vostru, este absolut susținută și protejată de Mama lui Shri Ganesha. Este dificil în zilele noastre să vorbești cuiva despre inocență. Dar cunoașteți viața lui Iisus. El a fost încarnarea inocenței. El nu a știut ce fel de oameni erau în jurul Lui. A crezut că toți sunt inocenți. Așa că le-a vorbit într-un mod în care nicio persoană vicleană nu ar fi putut s-o facă. Pentru că cei vicleni înțeleg întotdeauna viclenia altora. A spus lucruri care poate nu au fost înțelese de oameni, dar tot ce a spus a avut vibrațiile inocenței. Asta ar fi trebuit să-i aducă pe toți acei oameni la înțelegerea corectă, la o atitudine adecvată față de El. Dar poate că acela nu era timpul pentru ca ei să devină suflete realizate.

Deci, inocența lui Shri Ganesha nu a fost învinsă, putem spune, ci a creat din plin o atmosferă de sfințenie și frumusețe pe care o puteți vedea reflectată în viața lui Iisus. Mă bucur că ați aflat cu toții despre căsătorii. De ce trebuie să vă căsătoriți? De ce este nevoie să vă căsătoriți? În definitiv, în zilele noastre, oamenii trăiesc fără a se căsători. Dar căsătoria este de fapt o consfințire a acelei uniri, sfințenia integrării voastre fizice, mentale și emoționale. Dacă nu aveți acea sfințenie și trăiți cu o persoană, atunci relația nu va fi perfectă. Copiii cărora le veți da naștere nu vor fi în regulă. De aceea este necesară căsătoria. Și, după cum știți, Christos a participat la o nuntă. De ce a acordat El o atenție deosebită unei nunți? Pentru că aceasta sfințește legătura dintre voi. Oricărui alt lucru i se poate da mai puțină importanță, dar legătura dintre soț și soție trebuie să fie sfințită. Altfel, copiii cărora le dați naștere pot deveni orice, pot deveni hoți, escroci, mincinoși, pot fi oameni foarte, foarte cruzi, dacă nu există sfințenie în căsătorie.

De aceea s-a dus să sfințească instituția căsătoriei. Dar e absolut greșit și fără sens să credeți că El a creat alcool. Ceea ce a făcut El a fost să schimbe gustul apei în cel al sucului de struguri. Sucul de struguri e numit în limba ebraică la fel ca și alcoolul. „Numit” nu e un termen corect, dar cuvântul „vin” înseamnă atât alcool, cât și suc de struguri. Însă Iisus nu putea face alcool, pentru că alcoolul nu poate fi obținut instantaneu. Alcoolul necesită timp, trebuie să fermenteze și iar să fermenteze, abia apoi devine alcool. Dar dacă Iisus a făcut asta într-o manieră atât de sahaj, spontană, cum ar fi putut fi vorba de alcool, care îmbată? Deci mulți oameni, în special în religia creștină, cred că Iisus a sfințit vinul, ceea ce este absolut greșit. El nu a sfințit niciodată alcoolul. El a schimbat gustul sucului de struguri în vin. Deunăzi l-am întâlnit pe Romano Battaglia - pe care îl știți - și care Mi-a spus: „Mamă, Te rog dă-mi Realizarea Sinelui!” I-am spus: „Bine, adu-Mi niște apă!” Mi-a adus și Mi-am pus degetele în acea apă. Apoi a gustat-o și Mi-a zis: „Mamă, are gust de vin (must)!” „Asta este! Asta a făcut Iisus” – i-am răspuns.

Deci, nu este vorba de nicio sfințire a alcoolului. Cum vă puteți aștepta ca Iisus să facă un lucru prin care să vă pierdeți starea de conștiință? Bețivii - știți - nu sunt oameni normali. Creierul lor o ia razna. Când conduc, creează probleme, când vorbesc cu cineva, realizezi că nu sunt oameni normali. Încearcă să fie foarte agresivi, alteori pot fi și foarte pasivi. Dar de cele mai multe ori sunt foarte agresivi și se comportă într-un mod impropriu ființelor umane. Deci, trebuie să înțelegem că acest vin, care a fost fermentat zile la rând, este foarte nociv și în detrimentul unei vieți spirituale. Toate țările în care alcoolul este acceptat ca fiind un lucru sfânt, decad pur și simplu. Este împotriva lui Shri Ganesha, este împotriva inocenței. Și astfel, o asemenea persoană poate deveni foarte vicleană, malefică, foarte dominatoare, poate dezvolta tot felul de însușiri negative. Și nu poți avea încredere într-un om care consumă alcool și devine bețiv. Se poate purta urât cu soția, copiii, cu oricine și poate încerca să le distrugă viețile știind că el însuși este distrus.

Deci, un lucru trebuie să înțelegeți: că inocența nu vă permite să faceți lucruri care merg împotriva conștiinței voastre. Conștiința umană este foarte importantă și trebuie respectată. Orice lucru care vă afectează conștiința sau sănătatea este total greșit, în special pentru Sahaja Yoghini. Trebuie să vă păstrați sănătatea în bună stare. Cum vă păstrați starea de sănătate? Evitând toate lucrurile care o distrug. Deci, căsătoria înseamnă iubire sanctificată, este o viață care este binecuvântată. Există preoți, dar aș spune că în Sahaja Yoga toate căsătoriile sunt binecuvântate de Mine. Deci, ar trebui să înțelegeți că ați primit ceva de mare însemnătate. Dar am cunoscut mulți care s-au răzgândit și Mi-au spus: „Mamă, vrem să divorțăm; ne dorim o căsnicie bună”. Îmi spun tot felul de povești. Dacă știți că este o căsătorie sfințită, o căsătorie care a avut loc sub auspiciile tuturor ceremoniilor din Sahaja Yoga, atunci știți că nu poate fi o căsătorie rea. Dar dacă voi sunteți răi, atunci nimeni nu vă poate ajuta. Dacă aveți idei ciudate despre căsătorie ar trebui să încercați să le corectați.

Deci dacă vreți să vă căsătoriți în Sahaja Yoga, atunci vă rog să respectați sfințenia căsniciei. Știu că uneori femeile pot fi rele, bărbații pot fi răi, pot exista probleme. Dar o persoană care este înțeleaptă va încerca să suporte toate aceste lucruri pentru că dorește să respecte sfințenia căsătoriei. Pare un lucru contradictoriu, că Iisus a fost zămislit fără să fi existat o căsătorie. Iar Shri Ganesha s-a născut la fel, fără căsătorie. De fapt Ei înșiși sunt Sfințenia. Ei nu au nevoie de nicio sfințire exterioară. Ei sunt Inocența însăși iar oamenii inocenți nu au nevoie de niciun fel de ritual sau de vreo ceremonie. Ei au fost născuți complet puri, din inocență. Dar asta nu înseamnă că noi putem face ce au făcut Ei. Ei au fost personalități divine și trebuiau să se nască așa, în timp ce noi avem nevoie de sfințire și trebuie să ducem o viață sfântă. Aceasta este diferența dintre o încarnare și o ființă umană. Este ușor să critici încarnările, este foarte simplu să le critici. Toate încarnările au fost criticate de ființele umane, pentru că ființele umane nu le pot înțelege. Dar încercați să fiți cu adevărat foarte puri și inocenți și atunci veți înțelege de ce viețile lor au avut un curs diferit, un stil diferit.

Acum, dacă spuneți: „Mamă, putem să dezvoltăm inocența!” - nu puteți. Care este calea de a deveni inocent? În Sahaja Yoga avem o metodă potrivită prin care putem deveni inocenți. Asta se întâmplă în conștiința fără gânduri. Dacă sunteți în starea de conștiință fără gânduri, ceea ce se întâmplă este că nu reacționați și nu vă implicați în acțiuni greșite. Nu vă implicați în nicio discuție, ceartă, ci doar priviți. Iar inocența din interiorul vostru este scoasă la iveală frumos, asemeni unui lotus care răsare dintr-un iaz murdar. Deci, oricare ar fi circumstanțele, când sunteți în starea fără gânduri, nu reacționați. Acesta este semnul inocenței, iar oamenii care nu reacționează se mențin tineri. Nu-și vor arăta niciodată vârsta, se păstrează tineri. Pentru că a reacționa nu este un lucru foarte bun, deoarece te face să te implici într-o altă persoană. Dar dacă nu reacționezi, dacă privești doar ca un martor, atunci nu te implici în nimic, ești în afara acelei situații. Astfel inocența voastră crește și deveniți foarte încrezători.

Am citit o poveste despre un rege chinez, care s-a dus la un sfânt și i-a cerut o favoare. „Despre ce e vorba?” – l-a întrebat sfântul. Regele a spus: „Doresc ca fiul meu să devină o persoană care să poată face față oricărui tip de oameni. Orice ar face oamenii, el să fie în stare să îi înfrunte.” Sfântul i-a spus: „Bine. Lasă-l pe fiul tău cu mine”. La întoarcerea lui, când a început cearta, lupta, băiatul lui stătea pur și simplu drept, urmărind totul în starea fără gânduri. Așa că toți cei implicați au dat înapoi, au fugit. Nu au suportat inocența acestui băiat, care era foarte tânăr. Iar regele a fost uimit cum fiul său a putut face față tuturor, tuturor certurilor și agresiunilor lor și tuturor lucrurilor oribile care i-au fost spuse. Dacă cineva vă spune ceva, voi ar trebui doar să fiți inocenți. În acel moment, puterea inocenței voastre va arăta că acea persoană care încearcă să vă domine, să vă facă probleme, greșește foarte mult. Și chiar persoana însăși ar putea realiza: „Fac toate astea iar acest om pe care încerc să îl domin nici nu bagă de seamă.” Se va simți foarte slab, va crede că nu are puterea de a domina o persoană.

Deci, ca Sahaja Yoghini avem această putere de a intra în starea fără gânduri. Încercați să vă reduceți reacțiile, reacțiile la absolut orice. Oamenii au idei atât de ciudate despre ei înșiși încât reacționează. De exemplu, cineva Mi-a arătat aceste covoare. Am început să le privesc foarte bucuroasă; Mi-au spus că Sahaja Yoghinele le-au făcut cu mâinile lor, atât de frumos. A fost într-adevăr o mare bucurie să știu că le-au făcut chiar ele. Dar dacă eram o persoană obișnuită, aș fi spus: „O, Doamne! Ce culoare, ce model!” și tot așa. Nu M-aș fi putut bucura de ceea ce au făcut. Deci bucuria se pierde. Pentru un copil bucuria este completă. Din orice vede, el face ceva de care să se bucure. Uitați-vă la copii! Am văzut cum copiii fac o jucărie din orice lucru găsesc. Zilele trecute am fost la Genova și am văzut niște bușteni mari depozitați acolo. Au apărut apoi niște copii care s-au cățărat pe ei și i-au transformat în cai, bucurându-se. Vedeți, orice lucru găsesc, în orice spațiu, ei fac din el un lucru de care să se bucure, un joc. Pentru copii viața este de asemenea un joc, un motiv de bucurie. Și te fac și pe tine să te bucuri de orice. Dacă nu sunteți într-o stare bună, vor veni și se vor purta într-o asemenea manieră încât va trebui să vă reveniți și să deveniți o persoană foarte simplă și naturală.

Deci, văzând o persoană simplă și naturală, spunem mereu: „E ca un copil”. Asta înseamnă că ei nu înțeleg viclenia, nu înțeleg prostia oamenilor, trăind în lumea inocenței lor. În același fel, toți Sahaja Yoghinii trebuie să dezvolte acea aură în jurul lor. Lăsați oamenii să vadă cât de inocenți sunteți, cât de dulci sunteți! Nu e nevoie să vă certați, să aveți dispute, să vă luptați, ci să aveți doar satisfacția interioară a stării de conștiință fără gânduri. Mulți oameni îmi spun: „Mamă, nu ne putem goli mintea de gânduri”. De ce? De ce nu puteți deveni lipsiți de gânduri? Deoarece tot timpul, orice vedeți, vreți să reacționați. Dacă treptat veți începe să vă opriți reacțiile... Introspectați-vă, fiți atenți la voi înșivă! Dacă mintea voastră reacționează tot timpul, spuneți-i să se liniștească. Dacă există o reacție, nu spuneți nimic, stați liniștiți. Treptat, veți fi surprinși cât de eliberați de gânduri și cât de frumoși deveniți. Și toată lumea care vă va vedea va ști că sunteți diferiți, că nu sunteți o persoană obișnuită. Dar reacția normală a ființelor umane este ca atunci când, să spunem, are loc o ceartă pe stradă, să se alăture acelui conflict. Le place să se certe. Vor să se implice în acea ceartă, luptă sau orice altceva. Nu vor să renunțe la astfel de lucruri. În acel moment, dacă aveți inocență, aceasta va acționa.

V-am spus că inocența este Spiritul, iar Spiritul este inocența, care nu poate fi distrusă de nimic. De fapt, inocența nu poate fi distrusă de nimic și poate fi restabilită prin Sahaja Yoga. Poate ați fost o persoană foarte agresivă, poate ați fost o persoană foarte nefericită, poate ați fost o persoană care îi deranja pe alții tot timpul. Posibil. Dar practicând Sahaja Yoga, personalitatea voastră poate deveni atât de dulce și frumoasă încât nu doar că voi vă veți putea bucura, ci și alții o vor putea face alături de voi. Această inocență este inteligență absolut onestă. Nu lucrează pentru un scop anume, ci este lipsită de scop, este absolut fără scop. Și astfel inocența atinge culmea bucuriei pentru că nu urmărește niciun scop. Inocența înțelege inutilitatea eforturilor pe care le facem și se bucură. „De ce oamenii aleargă peste tot? De ce se luptă?” Inocența se înalță doar și vede: „De ce ar trebui să facă asta?” Unii oameni pot crede că sunt în regulă, că nu e nimic rău cu ei, dar nu este așa. Inocența, v-am spus, este o calitate înnăscută. Nu ar trebui să vă înșelați gândindu-vă că sunteți inocenți. Dimpotrivă, ar trebui să vă faceți introspecția și să vedeți voi înșivă ce ați făcut până acum în ceea ce-i privește pe ceilalți. Care este atitudinea voastră?

V-am vorbit deja despre inteligența emoțională. Inteligența emoțională este expresia inocenței. Este expresia lui Shri Ganesha în interiorul vostru. Copiii înzestrați cu inocență încearcă mereu să vă facă pe plac. Ei știu ce vreți, știu de ce aveți nevoie, vă dau toată bucuria pe care o doriți. Vor face tot ce vă place, doar ca să vă mulțumească. Ei nu au propriile dorințe. Nu vor să aibă propriile pretenții. Ei nu spun niciodată: „Vreau asta! Fă asta pentru mine!” - niciodată. Ei vor doar să vadă ce vreți voi, ce vă doriți și depun toate eforturile să vă ofere acel lucru, oricare ar fi el. Este foarte interesant cum se comportă copiii față de adulți. O fac, aș spune, cu o mare înțelegere, ca o persoană matură. Deci, prin inocență deveniți oameni înțelepți, maturi, foarte maturi. Având această maturitate veți ști de ce anume are nevoie o persoană și ce n-ar trebui să aibă alta. Și modul în care se stabilizează copiii este foarte interesant. Sunt, cred, cele mai interesante creaturi din lume. Pentru Mine, trandafirii sunt foarte frumoși, dar copiii sunt cele mai interesante creaturi. Și te învață atât de multe lucruri încât ești surprins de inocența lor.

Există atât de multe glume despre copii, despre cum se comportă, cum vorbesc. Și sunt atât de inocenți, încât vor spune totul la toată lumea. Ei nu ascund nimic - e foarte dificil pentru ei. Știu o glumă cu un domn care a fost invitat la cineva la cină, iar copilul gazdelor se uita la el foarte insistent. La un moment dat copilul a exclamat: „Mamă, nu mănâncă așa ca un cal, așa cum mi-ai spus tu!” Toată lumea a fost contrariată. „Nu mănâncă ca un cal”. Mama trebuie să-i fi spus: „Mănâncă precum un cal”. Așa că l-a privit și a spus: „Nu mănâncă așa ca un cal”. Vedeți, sunt atât de inocenți câteodată, încât spun lucruri care vă expun complet. Sunt atâtea glume despre copii și dacă veți scrie niște cărți cu glume ale copiilor, oamenii le vor adora pur și simplu. Pentru că spun într-un mod atât de inocent lucruri care sunt adevărate. Ei nu pot spune minciuni. Sunt atât de sinceri, sinceritatea fiind calitatea inocenței. Niciodată nu mint. Îi întrebi: „Tu ai făcut asta?” „Da, eu am făcut-o!” „N-ai făcut tu asta?”, „Nu, nu am făcut-o eu!”. Nu pot minți. Numai noi, adulții, îi învățăm cum să mintă, cum să înșele.

Apoi îi mai învățăm pe copiii noștri și un alt lucru greșit, acela că trebuie să aibă totul. În special occidentalii fac asta. Îi spun copilului: „Este lucrul tău, n-ar trebui să-l dai nimănui. Este al tău.” Dimpotrivă, ar trebui să le spuneți: „Fă ce dorești cu el”. Lăsați totul în seama inocenței lor. Veți fi uimiți, vor renunța la tot ce au. Se vor comporta într-un mod atât de frumos încât veți fi uimiți cum încearcă să facă pe plac tuturor, să facă ceva care să vă amuze. Capacitatea lor de a vă mulțumi este atât de mare încât uneori ne minunăm cum au dezvoltat acești micuți asemenea însușiri. Este binecuvântarea lui Shri Ganesha. Prin binecuvântarea Lui copiii sunt atât de dulci, atât de amuzanți și atât de frumoși. Încercați să deveniți ca ei! Trebuie să fiți asemeni lor. Poate că ați citit multe cărți, poate că dețineți multe diplome, puteți fi persoane importante, dar nu sunteți asemeni unui copil. Trebuie să fiți o persoană ca un copil, altfel, nimănui nu-i va plăcea compania voastră. Numim astfel de oameni „plicticoși”. Dar de fapt, te simți plictisit de oamenii care nu au inocență în inima lor. Ei încearcă să vă spună: „Trebuie să faci asta! Dacă vrei să ai succes, fă-o!”. Toate aceste lecții sunt inutile pentru copii. Aceeași înțelegere ar trebui să aveți și voi, că tot ce spun ei este lipsit de sens. Așa cum copiilor nu le pasă de ceea ce le sugerați voi - să fie obraznici, nesuferiți - la fel, dacă sunteți inocenți, nu veți accepta astfel de lucruri. Puteți asculta orice, lăsați-i să vă spună tot ce vor - nu contează. Voi nu veți face ce spun ei, pentru că nu puteți, pentru că sunteți inocenți. Iar inocența vă va proteja, vă va îndruma corect cu privire la ce trebuie și ce nu trebuie făcut.

Acum încercați să vă faceți introspecția și să vedeți dacă sunteți sau nu inocenți. Oamenii cred că unii încearcă să îi domine, că încearcă să le facă rău, că încearcă să îi umilească. Nimeni nu poate umili inocența. Inocența este calitatea care nu poate fi distrusă de niciun lucru stupid. Mai mult decât atât, vârsta, sănătatea, mintea, gândirea și emoțiile voastre sunt extrem de inocente, iar voi vă bucurați de voi înșivă. În zilele noastre există un curent de amploare, un curent al nerușinării. Observ că oamenii nu au „lajja” (rușine). Nu știu - unii bărbați vor să fie o atracție pentru femei, iar unele femei doresc ca bărbații să se simtă atrași de ele. Copiii nu fac niciodată asta. Ei nu știu ce înseamnă „să atragi bărbații” sau „să atragi femeile”, sau „să atragi” pe oricine. Ei vor încerca să mulțumească un câine, un cal, dar nu i-am văzut niciodată să se străduiască să atragă pe cineva. Motivul este că respectul de sine este desăvârșit în cazul lor. Ei se cunosc complet pe ei înșiși.

Deci de ce ar trebui să facă acest lucru lipsit de sens de a alerga după femei, de a alerga după bărbați și de a-și crea probleme? Respectul lor de sine este desăvârșit. Așa se manifestă inocența. Îți dă un complet respect de sine. Nu te pleci în fața nimănui și nici nu faci pe altcineva să ți se plece. Aceasta este frumusețea inocenței care lucrează atât de bine în interiorul vostru. De aceea vă spun întotdeauna să-L venerați pe Shri Ganesha. Cunosc pe cineva care avea o poziție foarte importantă. Și am fost uimită că dintr-odată a paralizat. Nu am înțeles ce s-a întâmplat. Un om foarte bun nu ar trebui să paralizeze. Apoi am aflat că avea intenții foarte rele față de femei și astfel a căpătat această problemă. Așa că i-am spus: „Mai bine venerează-L pe Shri Ganesha, venerează-L pe Shri Ganesha”. Venerându-L pe Shri Ganesha vă îmbunătățiți chakra Muladhara, vă îmbunătățiți simțul rușinii, propria demnitate, respectul de sine. Vă îmbrăcați într-un mod care arată că vă respectați corpul. Vorbiți într-un fel care demonstrează că vă respectați limba, limbajul. O persoană inocentă nu poate avea un limbaj deplasat, nu poate avea o minte care poate abuza sau spune cuvinte oribile.

Am văzut că americanii vorbesc într-un mod atât de bizar încât te șochează. Nu e nevoie să utilizați cuvinte murdare când vă exprimați, pentru că astfel limba voastră este distrusă. Deci, limba voastră își pierde inocența. Dacă limba voastră își pierde inocența, orice spuneți nu se va întâmpla niciodată - niciodată. Dar dacă ești inocent și limba ta este inocentă și respectă... Deci, așa cum vedeți, este esențial să vă respectați inocența, în orice formă. Astfel, când vă enervați pe cineva și vreți să îi spuneți ceva, cel mai bun lucru este să rămâneți tăcut. Sau altfel spus, trebuie să vă respectați limba, să vă respectați ochii. Unii bărbați au un obicei foarte prost, de a mișca ochii peste tot privind după femei. Chiar și unele femei sunt așa. Asta arată că nu vă respectați ochii. Apoi ei dezvoltă probleme cu ochii. Nu doar atât, dar și mintea are de suferit. Mintea este atât de afectată de un astfel de comportament încât nu are sensibilitate, nu se poate bucura de nimic. O astfel de persoană nu se poate bucura de nimic.

Dacă sunteți o persoană care-și respectă ochii, nasul, urechile, veți fi uimiți că veți găsi bucurie în absolut orice. Sunt atât de multe lucruri dătătoare de bucurie în această lume, dar oamenii nu pot auzi nimic din tot ce este bun. Sunt păsări care cântă, dar ei nu le aud. Sunt pomi care cresc pe care ei nu-i pot vedea. Sunt flori cu mireasmă pe care nu o pot simți. Și asta deoarece au un nivel foarte scăzut al stimei de sine, pentru că sunt oameni de un nivel inferior, aș spune, care nu se pot bucura de nimic din jurul lor. Iar ei înșiși ar trebui să fie o sursă de bucurie. Vedeți ce sursă de bucurie sunt copiii! Când îi vedem urcând pe scenă și alergând de colo-colo, cât ne putem bucura! De ce? De ce ne bucură un copil care aleargă peste tot? Nu spunem că a înnebunit sau că e beat, ci ne bucurăm de el. De ce? Ce este atât de dulce în acel copil încât ne face atât de fericiți? Este inocența. Puterea sa este inocența. Cu acea putere, el arată atât de drăguț, de frumos încât ne dă o adevărată bucurie în interior.

Deci, al doilea lucru este că inocența este dătătoare de bucurie. Inocența dă bucurie oamenilor. Orice vorbă spusă inocent, orice este făcut în mod inocent, ne dă foarte multă bucurie. Iar asta face ca o persoană să fie atât de transparentă, atât de frumoasă, încât vă bucurați de transparența și de inocența ei sfântă. De aceea este venerat mai întâi Shri Ganesha, pentru că Shri Ganesha a fost prima zeitate creată de Shri Adi Shakti. Pentru că, dacă trebuie să creeze ceva, Ea știe că trebuie să existe mai întâi puterea inocenței. Altfel, oamenii vor greși, vor face tot felul de lucruri greșite. Deci, mai întâi L-a creat pe Shri Ganesha a cărui inocență - puteți spune vibrații - e atât de puternică, încât controlează. Desigur, sunt și oameni care și-au pierdut complet inocența și se cred extraordinari. Uitați de ei! Dar în mod normal, sunteți întotdeauna călăuziți de inocența voastră, fie că sunteți conștienți sau nu. Iar acesta este un lucru atât de plăcut, atât de plăcut, care îi înalță pe oameni în noblețe, în măreție! Și asta este ceea ce trebuie să dezvoltăm în noi, ca Sahaja Yoghini. Oriunde merg Sahaja Yoghinii, orice încearcă să facă, orice persoane ar întâlni, fie că fac o muncă socială sau orice altceva, oamenii ar trebui să simtă bucuria pe care o au în interior. Numai pentru această bucurie Shri Adi Shakti L-a creat pe Shri Ganesha. Pentru că această bucurie interioară, bucurie inocentă, nu rănește pe nimeni, nu așteaptă nimic, nu cere nimic, nu dorește nimic, ci emite doar bucurie pretutindeni. O astfel de personalitate ar trebui să aveți.

Nu este nimic rău în a vă îmbrăca bine, în a mânca bine, sau în a conversa cu oamenii. Dar în toate acestea ar trebui să existe respectul față de inocență, ar trebui să existe expresia inocenței. Cu această inocență puteți rezolva problemele; toate problemele lumii pot fi rezolvate prin inocență. De aceea Shri Ganesha este atât de important. Dacă nu aveți înțelegerea corectă a lui Shri Ganesha și dacă Shri Ganesha din interiorul vostru este în pericol, nu știu ce vi se poate întâmpla. În ziua de astăzi vedeți că apar atât de multe boli oribile - asta pentru că oamenii nu au sfințenie. Relațiile lor nu sunt sfințite. Toate relațiile trebuie să fie sfințite prin inocența voastră. De exemplu, aveți o soră, aveți o mamă, aveți un frate, aveți un tată, aveți toate aceste legături între voi. Și toate aceste legături sunt atât de bune, de frumoase și sfinte pentru că sunt bazate pe inocență. Din inocență vă iubiți tatăl și din inocență vă iubiți fiica. Vă iubiți mama din inocență. De ce ar trebui să-i iubiți? Pentru că aveți ceva de câștigat de pe urma lor? Asta este viclenie. Pentru a vă exercita autoritatea asupra cuiva? Atunci este șiretenie. Îi iubiți doar de dragul de a iubi. Asta este posibil doar dacă sunteți inocenți.

Așadar sunt fericită că mâine vă veți căsători. Cei care se căsătoresc ar trebui să înțeleagă că este o căsătorie sfințită. Este foarte important. Nu este o căsătorie ca oricare alta, este o căsătorie care are loc în prezența Mea. Așa că aveți grijă! Dacă nu vreți să vă căsătoriți, în regulă, nu o faceți! Vi s-a dat șansa să cunoașteți persoana, să o înțelegeți. Dar după căsătorie, dacă încercați să fiți neserioși, va fi foarte dificil atât pentru voi cât și pentru Mine. S-ar putea să renunț să mai fac căsătorii. Nu-Mi plac oamenii care vorbesc de divorț încă din prima zi. Dar, dacă există cu adevărat o problemă, este în regulă, în Sahaja Yoga divorțul este permis. Nu ca Biserica Catolică care nu permite divorțul, așa că bărbații și femeile au tot felul de relații extraconjugale. Nu este cazul aici. Decât să faceți ceva atât de lipsit de sens, puteți divorța. Dar acest lucru ar trebui să se petreacă într-un mod foarte inocent. Dacă divorțați de cineva fiindcă inocența voastră este provocată, este în regulă. Atunci sunt de acord că ar trebui să divorțați. Așa că păstrați-vă inocența!

În timpurile moderne e foarte important să vă apărați inocența pentru ca Shri Ganesha să fie trezit atât în voi cât și în ceilalți oameni. Asta va salva omenirea. Nimic altceva în afară de inocența voastră nu va salva omenirea. Orice ați ști, orice ați spune sau orice ați scrie, vă rog aveți grijă să nu răniți inocența din interiorul vostru. Nu este necesar să trăiți după niște reguli morale impuse, ci este necesar să aveți inocență. Inocența însăși vă dă putere morală, înțelegere morală. Nu trebuie să citiți cărți pentru asta, nu trebuie să mergeți la niciun guru pentru asta. Inocența însăși vă va călăuzi și vă va spune: „Asta este Sahaj, asta trebuie să ai”. Cu toții v-ați primit Realizarea. E un lucru foarte important pe care l-au dobândit atâția oameni. Și vreau să-L venerați mereu pe Shri Ganesha din interiorul vostru. Shri Ganesha este inocența voastră, este Spiritul din interiorul vostru. Dorind să vă cunoașteți Spiritul, cel cu care deveniți una este Shri Ganesha, deveniți una cu Shri Ganesha. El este în interiorul vostru și este absolut posibil pentru voi toți să fiți complet iluminați de puterea Lui.

Sunt foarte bucuroasă că ați acceptat toate căsătoriile și ați decis să vă căsătoriți. Însă chiar și acum puteți spune „nu”. E mai bine să renunțați acum. Însă după căsătorie nu încercați să vă jucați și să fiți neserioși, fiindcă asta nu vă va ajuta deloc să vă bucurați de viața maritală. Chiar din prima zi încercați să înțelegeți că trebuie să fiți foarte înțelegători, binevoitori cu partenerul de viață, foarte respectuoși, foarte grijulii, foarte iubitori. Este un lucru foarte important pe care oamenii nu-l înțeleg. Nu luați totul ca pe ceva care vi se cuvine! Fiind o căsătorie Sahaj, oamenii o iau ca pe o garanție. Nu, nu tratați totul ca pe ceva garantat. Dacă vreți să aveți bucurie adevărată, atunci trebuie să aveți o iubire inocentă și să vă bucurați de voi înșivă!

Dumnezeu să vă binecuvânteze! Vă mulțumesc.