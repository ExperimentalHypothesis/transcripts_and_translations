16 agosto 1998
Krishna Puja
Campus, Cabella Ligure (Italia) | Translation (English to Italian) - Reviewed

Oggi celebreremo il Puja di Shri Krishna. Una cosa molto importante, a proposito del potere di Shri Krishna, è che vi dona lo stato di testimonianza.
Ciò è molto importante anche perché, in questi tempi di Kali Yuga e totale confusione del sistema di valori, tumulti di ogni tipo rendono l’esistenza molto complicata.
Lo stato di testimonianza è possibile solo attraverso la meditazione, (quando) raggiungete lo stato di consapevolezza senza pensieri. Vanno di pari passo.
Lo stato di testimonianza è lo stato in cui non reagite proprio. I problemi iniziano se reagite.
È molto facile capire che noi reagiamo attraverso il nostro ego o i nostri condizionamenti. Diversamente non ci sarebbe modo di reagire.
(Si reagisce per) qualsiasi cosa. Qui, ad esempio, c’è un bellissimo tappeto. Se, appena lo guardo, uso il mio ego, comincerò a pensare: “Dove l’avranno preso? Quanto l’avranno pagato?”. Questa è la prima reazione. Poi potete anche andare oltre, può subentrare la collera: “Perché hanno portato un tappeto così pregiato? Che bisogno c’era di metterlo qui?”. E avanti così, una (reazione) dopo l’altra.
Se poi guardo queste cose secondo i miei condizionamenti, dirò che questo colore non è adatto per un Krishna Puja, che avrebbero dovuto scegliere un altro colore per il Krishna Puja. E si va avanti così, una (reazione) dopo l’altra.
Ciò però denota che questi condizionamenti si sono sviluppati in noi. Tutti i problemi derivanti dai nostri condizionamenti sono veramente orribili.
Il razzismo, per esempio. Il razzismo esiste; in America si può percepire molto di più, sebbene non lo dicano. Ma se arrivate lì dall’Italia, diciamo, lo avvertite. Ed anche se venite dall’India, lo sentite.
Ma perché esiste il razzismo? Qual è il motivo? Perché reagiamo con questo odio orribile nei confronti di un’altra comunità o di un colore (della pelle) che è soltanto in superficie?
Con la razionalità potreste riuscire a dare delle spiegazioni: “Oh, Dio, questa gente è assolutamente inutile”. Oppure: “Sono venuti nel nostro Paese e ci stanno creando solo problemi”. Esistono tutti questi condizionamenti. Ma, se ci pensate, quando si lamentano degli immigrati, gli americani devono rendersi conto che anche loro sono tutti degli immigrati.
L’America non è mai stata il loro Paese. E loro hanno scacciato tutti gli indiani pellerossa, hanno sottratto loro la terra e adesso sono, molto tranquillamente, i padroni dell’America. Ma la reazione è che tutti quelli da condannare e tormentare sono coloro che non hanno la pelle bianca.
Se poi sono di indole violenta, entra in gioco anche questo condizionamento della violenza. Allora cominciano ad uccidersi a vicenda.
Hanno sterminato brutalmente molte popolazioni arrogandosi il diritto di invadere qualsiasi Paese, di uccidere tutti e impadronirsi di una terra che non appartiene a loro.
In realtà la terra di per sé non appartiene a nessuno. Ma nessuno ha il diritto di andare ad invadere un Paese cacciando chi ci vive.
Ieri ricorreva il giorno dell’indipendenza dell’India e ho visto innalzare la nostra bandiera nazionale e ammainare quella britannica.
Tutto questo è avvenuto dopo molte lotte, dopo tanta sofferenza della popolazione. Infatti (gli inglesi) erano venuti in India, si erano insediati lì ben bene e ne erano diventati i padroni.
Anche questo è un condizionamento di tipo collettivo che induce ad invadere qualsiasi Paese e scacciarne la popolazione, o ad occupare quel luogo e diventarne i padroni.
È come entrare in casa di qualcuno, buttar fuori le persone che ci abitano e sistemarsi lì tranquillamente, da proprietari e padroni.
Questo accade perché sono più intelligenti, o forse più subdoli.
Ma se i bianchi pensano di poter dominare i neri con questa astuzia, ebbene, non è così che potranno sviluppare lo stato di testimonianza.
[Puoi portare fuori il bambino? Perché piange? (...) Deve aver sete. Va bene.]
Questo tipo di condizionamento è come una piaga e passa da un Paese all’altro, laddove qualcuno sia convinto di essere superiore e faccia apparire gli altri inferiori. Ed anche chi vi abita accetta questo tipo di situazione, accetta questa posizione, mentre dovrebbero essere tutti uguali.
Prendiamo ad esempio l’America, dato che questo puja è stato organizzato dagli americani e che Krishna è il sovrano, Krishna è il governatore dell’America.
Lui stesso aveva la carnagione scura, faceva parte dei neri. E l’altra cosa incredibile, proprio nel Paese in cui Egli governa, è che non si rendano conto che se ora tutte le persone di colore, tutti gli asiatici se ne andassero, non so cosa accadrebbe.
In tutti i loro sport dominano i neri. Se guardate, in qualsiasi sport americano il novantanove per cento degli atleti è di colore. Se poi volete considerare anche la musica, i neri, sebbene abbiano un colore scuro - il che va benissimo: come voi siete bianchi loro sono neri - hanno una voce che i bianchi non hanno. Possono cantare così bene che nessun bianco può competere con loro. È resa piena giustizia al loro colore (della pelle).
Se poi venissero allontanati gli asiatici tutti i medici, le infermiere, gli architetti, i contabili, sparirebbero tutti; e chi rimarrebbe?
Dovete capire che il colore non ha nulla a che vedere con la vostra intelligenza, con il vostro sistema di valori, con il vostro Spirito.
Noi siamo qui per conseguire la nostra spiritualità. Lo Spirito non capisce il colore (della pelle), in quanto è estremamente superficiale ed è davvero crudele condannare qualcuno per il suo colore.
Per reazione ora accade la stessa cosa. Ogni azione ha una reazione. Pertanto, ciò che accade è che si vedono i neri reagire. Reagiscono, e la loro reazione può essere molto pericolosa.
Ogni giorno leggo che le loro reazioni sono pericolosamente in aumento. Non (solo) in America, ma dappertutto adesso pensano di dover insorgere e opporsi a questa dominazione.
Ma anche nei loro Paesi, dove ci sono persone di colori diversi, con lievi variazioni di colore, penso - sono tutti neri, ma magari con delle piccole differenze - formano dei gruppi e cominciano a tagliarsi la gola a vicenda. Ho visto in televisione con quanta crudeltà uccidano. Io non so quale sia la differenza di colore, ma in qualche modo hanno formato gruppi e un gruppo andrà ad uccidere l’altro e quello verrà ad uccidere a sua volta.
Non è come nel caso dei Kaurava e dei Pandava. Qui non ci sono due tipologie di persone del tutto opposte, non ci sono quelle positive e quelle negative. Non è così. Sono tutti negativi, bianchi o neri che siano, e si mettono a litigare e a combattere tra loro.
Questa violenza è in forte aumento. Credo che la violenza sia l’unica arma che ora utilizzano per esprimersi. Vedete come, se accade qualcosa qui, da qualche altra parte faranno esplodere delle bombe uccidendo tantissimi innocenti.
È un peccato gravissimo agire così. Persino la più piccola violenza è un peccato, e questo tipo di violenza agli occhi di Shri Krishna è qualcosa da punire assolutamente con estrema durezza. Ebbene, questo nasce dall’ego.
Poiché appartenete a un clan, pensate di poter uccidere quelli di un altro clan o fare qualcosa del genere. Nella mente umana si fa strada un’idea assurda e allora stabilite di avere il diritto di uccidere un’altra persona.
Si può dire che questo nasca dall’odio, ma l’odio è una conseguenza dell’ego. Quando l’ego entra in azione, raccoglie tutti questi sentimenti quali odio, possessività, ira, violenza. Tutto questo inizia a venir fuori dall’ego che, in effetti, acceca la persona.
A causa di questo ego, si diventa ciechi al fatto che non c’è alcun bisogno di violenza, alcuna necessità di odiare, alcuna necessità di uccidere nessuno.
Ora, si potrebbe chiedere: “Madre, come si sviluppa questo ego in una persona?”. Naturalmente è dovuto per lo più alle reazioni. Inoltre è dovuto ai condizionamenti.
Se ai bambini si dice fin dall’infanzia che dovrebbero odiare certe altre persone, che bisogna odiarle perché sono malvagie, cattive, inizieranno a farlo. Quando cresceranno, inizieranno a mostrare che l’odio è ormai cresciuto come un grandissimo cactus, e uccide.
Non vi sono giustificazioni per questo comportamento da parte degli esseri umani. Se sono esseri umani, devono possedere qualità umane. E questo è possibile solo se si impara ad essere solo testimoni e a non reagire.
C’è chi, ad esempio, si diverte ad assistere ai combattimenti dei galli. Due galli lottano e la gente si diverte. Se un gallo muore (gli spettatori) sono molto soddisfatti, come se quello morto avesse ucciso i loro genitori o qualcosa del genere. È davvero sorprendente.
In Spagna ancora oggi ogni anno si fanno le corride. Sei corride ogni anno. E l’arena contiene dieci volte più persone di quelle che sono qui, ed è sempre piena. E adesso anche le donne si sono messe a combattere i tori! Se poi il toro non viene ucciso, viene lasciato libero di scorrazzare per le strade e ammazzare la gente.
Questo tipo di divertimento violento persiste tuttora nella mente delle persone. È così triste vedere individui che oggi parlano di umanità, di pace, di gioia, divertirsi ancora con queste azioni violente. O ne sono protagonisti o vogliono esserne spettatori.
Poi si passa ai film e altre cose di una violenza terribile e la gente si diverte. Si diverte con questi film, e questi film continuano ad essere prodotti.
Ora, se diventate realmente dei testimoni, se siete in uno stato di testimonianza, cosa accade?
Che se voi osservate qualsiasi avvenimento di questo genere, si placherà. Se siete in uno stato di testimonianza, a quel livello, nessun incidente avverrà davanti ai vostri occhi; ed anche nel caso in cui si verifichi un incidente, potrete salvare le persone, potrete dare aiuto con grande efficacia.
Questo su piccola scala, ma anche su più larga scala potete fare cose meravigliose.
Ricordo - a quel tempo non ero molto avanti negli anni e vivevamo in una casa vicina al segretario di stato - che ci fu uno sciopero per rivendicare la separazione del Maharashtra o qualcosa del genere.
C’era la polizia e, per ordine del primo ministro, sparavano a chiunque si avvicinasse. Sparavano a chiunque passasse per quella strada.
Si divertivano tutti come ad un tiro a segno. Vidi tutto questo e non riuscii proprio a sopportarlo. Andai giù e chiesi alla polizia di smetterla. E loro smisero. Vi sorprenderà, ma smisero. Allora portai i feriti a casa mia, estrassi i proiettili e altro, chiamai l’ambulanza e li salvai.
Ma in tutto questo c’era una cosa: ero in uno stato di testimonianza in cui si diventa coraggiosi.
Non esiste paura quando si impara a sviluppare lo stato di testimonianza. Quando invece non si è testimoni si rimane turbati, sconvolti, agitati e ci si può anche unire a persone sbagliate.
Ma se si è in uno stato di testimonianza, esso è di per sé un potere, e quello stato di testimonianza vi aiuta a vincere tante difficoltà causate dagli altri.
C’è una storiella cinese a proposito di un santo. Un re gli portò un gallo chiedendogli di addestrarlo a vincere. Lui rispose: “Va bene”, e tenne il gallo del re per un mese. E quando lo spettacolo ebbe inizio, arrivarono altri galli da diversi posti e si misero tutti a lottare.
Quel gallo invece rimase fermo ad osservare. Si limitava a guardare, e gli altri galli si spaventarono. Non riuscivano a capire come mai quel tipo non si agitasse, ma osservasse dritto in piedi, senza fare nulla. Così fuggirono tutti dall’arena e lui fu dichiarato vincitore.
bbene, questo è il modo migliore per introdurre la non-violenza: andate nei luoghi violenti e rimanete lì, fermi, osservando tutto ciò che accade. E quello stato di testimonianza agisce, agisce fermando la violenza in atto.
Però lo stato di testimonianza non è uno stato mentale: è uno stato di ascesa spirituale in cui si diventa testimoni.
Il modo migliore per praticare lo stato di testimonianza è quello di non criticare nessuno. Non criticate. Ho visto persone che stanno sempre a criticare gli altri. Non sanno criticare se stesse e allora si mettono a criticare gli altri, al punto che neppure si rendono conto di ciò che non va in loro, neppure vedono il male che hanno fatto agli altri. Pensano infatti di avere il diritto di criticare gli altri e amano molto farlo.
In verità non c’è niente da criticare. Limitatevi ad osservare e guardare voi stessi: avete soltanto questo diritto. Ma non avete alcun diritto di criticare niente e nessuno.
Alcuni invece pensano che se non si fanno critiche, tutto continuerà come prima e non avrà mai fine. Non è così. Quando voi stessi guardate qualcosa - quando semplicemente l’osservate - la vostra attenzione adesso è illuminata e, con questa attenzione illuminata, potete semplicemente osservare e fermare le assurdità che vi sono.
Invece noi siamo sempre convinti di essere qualcosa di straordinario e di dover fare questo e quello. In queste circostanze, ciò che accade è che diventate un ulteriore problema.
Infatti, cosa potete fare voi? Non potete fare nulla. Quel che potete fare, invece, è osservare. Osservando e semplicemente guardando le cose per come sono, sviluppate realmente uno stato dell’essere molto diverso.
Per prima cosa, è molto interessante ciò che accade a tutte le persone che sono semplicemente testimoni. La perdita di memoria in loro è molto minore poiché qualsiasi cosa vedano diventa per loro come una fotografia. Potranno descrivervi persino i colori, ogni particolare. Tutto ciò che vedono rimane impresso nella loro mente come una foto; possono descrivervi esattamente ciò che hanno visto e non perdono la memoria.
Se invece reagite a tutto, la memoria si deteriora orribilmente. Tanta gente (però) è molto abituata a reagire. Ad esempio so di un signore che aveva l’abitudine di reagire. Una volta viaggiavo con lui in auto e leggeva ogni pubblicità, il nome di ogni negozio. Di ogni persona, di ogni cosa vi diceva chi era quello, cos’era questo, cos’era quell’altro.
Io mi chiedevo: “Guarda quest’uomo quanto parla. Che cosa gli accadrà?”.
Alla fine ho scoperto che tutte queste persone che reagiscono sempre, in effetti penso soffrano di decadimento senile o magari diventano smemorati, molto smemorati. Ma non è questa l’unica perdita che si subisce.
Quando persone di questo tipo si formano all’interno di una collettività, possono diventare molto pericolose in quanto, con quel temperamento, “devono fare qualcosa”. Devono fare qualcosa perché, dopotutto, si riuniscono insieme per uno scopo o, diciamo, per qualche reazione che tutti loro hanno accumulato.
Troverete persone che si comportano così in cose piccole e grandi. E alcune persone che hanno sviluppato moltissimo questo comportamento possono radunare moltissima gente, provocando enormi danni agli altri.
Prenderei il caso di Hitler. Questo individuo ha osservato per nove anni i comportamenti sbagliati degli ebrei. Non guardava ciò che facevano i tedeschi, i danni che causavano alla società.
E all’epoca anche la società (tedesca) era molto malsana poiché si abbandonava ad ogni tipo di licenziosità. Ma lui annotava tutto questo: “Gli ebrei sono così, fanno così, prendono denaro, prestano denaro”. Gli entrarono in testa idee di ogni genere. Di conseguenza sviluppò in sé una reazione: “Dobbiamo far sì che, in un modo o nell’altro, questa gente se ne vada dalla Germania”. Ma poi pensò: “Anche se lasceranno la Germania, prospereranno di nuovo. Allora perché non ucciderli?”. Insomma, arrivò ad un limite tale che non si riesce neanche a guardare certi film, non si riesce a guardare nulla di ciò che Hitler ha fatto. Ma lo fece. E lo fecero anche i suoi sostenitori, senza provare alcun rimorso, come se fosse stato motivo di grande piacere, di gioia o magari un dovere.
Come hanno potuto sentirsi in dovere di fare una cosa così orribile come uccidere migliaia e migliaia di ebrei? Avrebbero potuto correggere tutto ciò che gli ebrei avevano fatto loro (di sbagliato). Perché invece si lasciarono andare a una tale violenza e volevano sterminare tutti gli ebrei del mondo?
Può essere molto, molto pericoloso perché, quando iniziate a perdere lo stato di testimonianza, potete cadere in una collettività negativa. E così questa collettività agisce in modo così cattivo che tutti i conflitti del mondo, tutti i problemi del mondo, forse, sono collegati con questo.
Quindi, in quanto sahaja yogi, che cosa dovremmo fare? Non dovremmo reagire. Non dovremmo reagire. Se vedete qualcosa di sbagliato, bene, meditate su questo punto. Meditate.
Se scoprite che accade qualcosa di sbagliato, bene, meditateci sopra. Se qualcuno è scortese con voi, non reagite in quel momento. Dopo, quando quella persona si sarà calmata, parlatele. Questo perché se le parlate quando è così instabile, non si risolverà nulla.
Gradualmente potrete convincere queste persone; non dico che accadrà sempre ma, poco a poco, potreste riuscire a far capire loro che è sbagliato, è errato fare ciò che hanno fatto.
In qualche modo, vedete, anche la reazione a qualcosa di stupido può essere molto autodistruttiva.
Alcune persone hanno reazioni innate, ad esempio avete visto il comportamento di questo signor Clinton. Insomma, non si riesce a comprendere come un uomo della sua statura, del suo livello, debba avere certe reazioni! Ma deve essere qualcosa che risale alla sua infanzia, o non so come l’abbia sviluppata. Adesso è nei guai, ed è tutto davvero vergognoso.
Penso che anche questo forse sia dovuto ad una fortissima tendenza ad assecondare le proprie reazioni. Perché dovreste reagire a una donna o ad un uomo? Non riesco a capirlo.
E questo è uno dei maggiori problemi della cultura odierna, specialmente in tutti i Paesi sviluppati: gli uomini guardano sempre le donne e le donne guardano gli uomini. Per quale motivo? Forse guardano le donne per vedere quante donne a loro volta li guardino, e le donne guardano gli uomini per vedere quanti uomini a loro volta le guardino. Perché? Perché accade questo? Perché hanno qualche complesso di inferiorità oppure vogliono attrarre l’attenzione di tutti.
Voglio dire che, al giorno d’oggi, si fanno cose orribili per attrarre l’attenzione degli altri, per guadagnare la simpatia degli altri. Insomma, se guardate dove va a finire il livello della vostra consapevolezza, rimarrete stupiti.
Si racconta ad esempio che una donna abbia ucciso i suoi otto figli solo per ricevere la solidarietà degli altri. Insomma, pensate quali cose orribili fa la gente.
Se volete che gli altri abbiano delle reazioni, fate tutto questo; se volete che vi notino o reagiscano per... non so, per darvi importanza, diciamo.
Ma a che cosa serve un’importanza così vuota? Eppure la gente la cerca, ed è una malattia molto comune della vita moderna. Si pensa sempre all’aspetto esteriore, a come apparire, a come camminare. È tutto molto stupido e uno spreco di energia.
Dio ha creato gli esseri umani molto diversi, nessuno è la copia di un altro, nessuno.
Anche in natura notate come le foglie degli alberi siano così uniche che non si riesce a trovarne una uguale ad un’altra. È così che gli esseri umani sono stati creati: diversi. Sono fatti così e occorre accettarlo. Comunque siate va bene.
Perché volete assomigliare ad un’altra persona? Ritengo questo tipo di reazione estremamente stupido. Sprechiamo la nostra energia, la nostra vita per qualcosa assolutamente di nessun valore.
Ora, essendo voi sahaja yogi, il vostro valore è straordinario. Siete venuti qui per emancipare gli esseri umani da queste idee sciocche e da questi modi di fare e comportamenti stupidi. Non so a chi dare la colpa di questo, ma improvvisamente la nostra attenzione è diventata molto frammentata, le nostre reazioni sono diventate davvero molto strane.
Non si capisce perché la gente reagisca così, e perché ci si preoccupi delle reazioni degli altri. Tutto questo si verifica non solo a livello individuale ma anche a livello collettivo.
Come risultato è stato creato un nuovo sistema di valori.
Una madre, ad esempio, si vanterà di quanti uomini la corteggino, o penserà di essere una grande attrice, non so cosa pensino di se stesse. E il modo in cui parlano di se stesse è sorprendente.
Se una donna è una madre, deve essere una buona madre e avere l’aspetto di una madre. Invece sono molto assorbite, convinte di dover essere estremamente attraenti, di dover essere delle regine o non so quale ruolo vogliano avere.
E lo stesso vale per gli uomini. Sapete, se avete qualcosa in voi, se c’è qualche qualità in voi, qualcosa che possa qualificarvi come grandi uomini, si manifesterà. Non dovete fare propaganda, non dovete fare pubblicità, niente, si manifesterà.
Se sarete indifferenti all’opinione pubblica, penso che potrete ottenere moltissimo. La maggior parte delle frustrazioni scomparirà.
Anche in Sahaja Yoga ho visto gente che vuole mettersi molto in mostra. Io so chi lo fa.
Ma ci si dovrebbe rendere conto che quando non si reagisce esteriormente, si inizia a reagire interiormente, e avrà inizio una corretta introspezione. Quando osserverete voi stessi, rimarrete sorpresi di quanto siate ammirevoli, di quanto siate felici. Se poi andate ancora un po’ oltre, non penserete a queste cose, diventerete semplicemente senza pensieri e vi ergerete come persone rispettabili di cui si desidera la compagnia, persone amate e benvolute.
Quindi non ci si dovrebbe preoccupare delle reazioni della gente, di ciò che dicono di voi, di quello che pensano di voi. Dovreste solo fare introspezione e capire da soli. Dopo un po’ non avrete neppure bisogno di fare introspezione.
Quello di cui parlo è uno stato. Come quando Shri Krishna disse ad Arjuna: “Io non combatterò. Dovete scegliere tra me e il mio esercito”.
I Kaurava allora risposero: “Noi prenderemo il tuo esercito. Assegnaci il tuo esercito e rafforzeremo il nostro”. Arjuna invece ribatté: “Io non voglio l’esercito, voglio Te. Se non vuoi combattere, va bene lo stesso. Questo perché, anche con la Sua sola presenza in stato di testimonianza, anche senza la Sua partecipazione alla lotta, il Suo potere agirà comunque. Egli non ha bisogno di combattere, non ha bisogno di fare nulla, ma il Suo stesso potere, esteriormente silenzioso, agirà. Ed è così che vinceremo la guerra”.
Quindi dovreste sviluppare tutti questo potere di testimonianza. Cercate di svilupparlo. Se state reagendo, fermate la reazione. Fermate la reazione a qualunque cosa. Vi sorprenderete di scoprire in voi una personalità molto, molto potente, nel senso che non avrete ambizioni, non avrete desideri né passioni particolari, ma sarete spettatori della rappresentazione (che si svolge davanti a voi).
È anche molto interessante essere testimoni, perché allora capite l’umorismo che c’è dietro ogni cosa. Capite la stupidità che c’è dietro ogni cosa. Inoltre comprendete come la gente sia stata violenta e ne riderete e basta. Non ne siete turbati o agitati, niente del genere, ma ne ridete e basta.
Dopo un po’ di tempo vi stupirete di come il vostro stato di testimonianza crescerà. E quando, nella collettività, avrete tutti questo stato di testimonianza, potrete operare meraviglie senza fare nulla, senza dire nulla, senza agire. La vostra sola presenza può far funzionare le cose. Non dico che avrà effetto su tutti, no, non posso dirlo, ma sulla maggior parte delle persone (sì).
Chiunque sia in questo stato porta pace, porta gioia. Vi racconterò l’episodio di un sahaja yogi che viveva in un’isola e si stava recando in un’altra isola per fare il lavoro di Sahaja Yoga. Notò che il cielo era coperto da nuvole nerissime e tuonanti. Allora le guardò semplicemente così e disse: “Aspettate fino al mio ritorno, sto andando a fare il lavoro di Madre”. Andò nell’altra isola e svolse il programma.
Fece tutto quanto e, al ritorno, quando stava per andare a dormire, improvvisamente si mise a piovere e a tuonare. Persino la natura vi comprende. La natura capisce che voi siete in questo straordinario stato di testimonianza.
Se però siete molto ambiziosi... Anche in Sahaja Yoga ho conosciuto persone molto ambiziose. Vogliono diventare leader o non so che altro.
In realtà è tutto un mito. Vogliono ottenere tutte cose irreali e si preoccupano di cose irreali. Quando imparerete ad osservare da testimoni, riconoscerete il mito, riconoscerete le assurdità, riconoscerete la maya.
Dunque, per superare i problemi della personalità, la cosa migliore è testimoniare. Praticate la testimonianza per ogni cosa. Prima di parlare, praticate la testimonianza. Prima di esprimere qualsiasi commento, cominciate ad osservare. È un’attitudine che dà una grandissima soddisfazione.
Il più grande potere, nella vita di Shri Krishna, fu il suo stato di testimonianza. Senza fare nulla, senza impugnare nessuna spada, senza parlare di combattere, fu Lui ad aiutare i Pandava a vincere la guerra.
Non solo, ma, attraverso la sua (Bhagavad) Gita, ha cercato di comunicarci cosa dobbiamo fare per vincere la guerra contro il male. In tutta la Gita Egli ha descritto lo stato di testimonianza.
Se adesso leggete la Gita da questa angolazione, sarete sorpresi di vedere come Egli descriva ovunque tutto ciò che vede, da testimone.
E vi dirà come questo stato di testimonianza lo abbia aiutato anche a comprendere gli esseri umani.
Si direbbe che non sia stato un grande uomo d’affari, perché innanzitutto vi ha detto come diventare Sthita Pragnya. Sthita Pragnya è colui che si trova nello stato di testimonianza.
Se leggete tutti i versi (della Gita) su Sthita Pragnya, descrivono proprio una persona nello stato di testimonianza, come vive, quanto è felice, in che modo guarda alle cose. È interessante, molto interessante. Come prima cosa parla di questo. Non fa come i commercianti che mostrano prima le cose scadenti, Egli inizia da ciò che è supremo. Poi scende ad altre cose e vi spiega quali sono i tre aspetti.
Prima parla del karma. Molte persone si fissano su questo punto pensando che a qualsiasi karma (azione) si compia, corrispondano delle punya (meriti). Invece non è così, Lui non ha detto questo.
Se Lo conoscete, saprete che non ha mai voluto dire questo.
Ciò che ha detto è che qualsiasi karma (azione) dobbiate compiere, fatelo, ma affidate i risultati al potere divino. I risultati arrivano dal potere divino.
Forse alcuni credono di avere denaro perché hanno compiuto buoni karma, e iniziano a fare ogni genere di cattive azioni con quel denaro. Lui non ha detto questo, ha detto: “Affidate i risultati al potere divino”, perché il potere divino sa cosa è meglio per voi.
Quindi, se pensate di aver fatto qualcosa di buono, se da qualche parte avete aiutato i poveri, se avete fatto qualcosa di realmente buono per le donne o altro, affidate il risultato di ciò ai piedi del potere divino.
Questo significa non sviluppare l’ego per tutto ciò che avete fatto. Egli lo ha scritto molto bene ma, di nuovo, si dovrebbe possedere lo stato di testimonianza per capire cosa Egli ha scritto sul karma.
Inoltre ha scritto di gnyana. Gnyana significa conoscenza. Questo però non vuol dire leggere libri in continuazione, assolutamente no!
Gnyana significa sapere chi siete. Significa che dovete essere dei sahaja yogi, perché allora conoscerete tante cose attraverso le vibrazioni. Gnyana non vuol dire leggere libri. Leggendo libri diventate più ignoranti. Gnyana significa che dovete conoscere il vostro Sé. Se non conoscete il vostro Sé, non sapete nulla. Quindi si arriva al punto che dovete ottenere la realizzazione del Sé, dovete conoscere il vostro Sé. Questa è la seconda cosa che ha detto.
Alla fine parla di bhakti. Bhakti è la devozione. Anche il modo in cui descrive la bhakti è un trucco di Shri Krishna.
Si trovano persone per strada che cantano: “Hare Rama, Hare Krishna”. Ma Lui ha riassunto tutto in una sola parola. Ha detto: “Dovete praticare ananya bhakti” - Ananya significa ‘quando non esiste l’altro’, quando cioè vi siete immersi nel Divino, siete un tutt’uno con il Divino – “A quel punto dovreste praticare la bhakti, diversamente non l’accetterò”.
Egli afferma: “Se mi offrite patram, foglie, frutti o fiori li accetterò”. Li accetterà, ma per Lui la vera bhakti è possibile solo quando diventate uno con il Divino, altrimenti è solo ostentazione.
Pertanto, anche il terzo aspetto, la bhakti, si ottiene dopo la realizzazione del Sé.
Nella bhakti non è importante quanto vale un oggetto, quanto l’abbiate pagato, né come l’abbiate acquistato.
Un grande esempio di questo è dato da Shri Rama quando andò (in esilio) nella giungla.
Un’anziana donna della casta degli intoccabili – ossia una bhilini, come vengono chiamate le persone che vivono nella giungla - portò e offrì a Shri Rama dei frutti dicendo: “Li ho assaggiati tutti e non sono aspri. Li ho assaggiati tutti”. Insomma, in India non si mangia qualcosa che sia stato assaggiato da altri.
Voglio dire che non si può assaggiare qualcosa e poi offrirla a qualcun altro. Non si fa secondo la cultura indiana.
Ma Shri Rama li prese, li assaggiò e disse: “Che frutti squisiti! Non ho mai mangiato frutti simili!”. Lakshmana allora si adirò molto e disse: “Stupida donna, hai offerto questi frutti a Shri Rama dopo averli assaggiati. Perché lo hai fatto?”.
Sita osservava la scena e chiese a Shri Rama: “Perché non mi dai qualcuno di questi frutti?”. Egli glieli diede e lei esclamò: “Mio Dio, come sono buoni! Non ho mai mangiato frutti così squisiti!”. A quel punto anche la collera di Lakshmana sfumò e chiese: “Puoi darmene qualcuno?”. E Lei: “Perché? Eri così adirato, perché dovrei darteli?”. Alla fine comunque glieli diede. Ebbene, ciò che Shri Rama vide in quei frutti fu l’amore, l’amore di questa anziana donna che viveva nella foresta. La cosa importante era il suo amore.
Quindi, anche quando volete offrire qualcosa, è il vostro amore che conta: non quanto avete speso, quanto vale, nulla di tutto ciò. È l’amore con cui lo fate. E questo amore dovrebbe essere evidente.
Se queste cose possono accadere... Anche a Shri Krishna accadde una cosa analoga. Era andato ad Hastinapur, come si chiamava a quei tempi, dove governavano i Kaurava. Il re era Duryodhana e chiese a Shri Krishna: “Vieni a stare e a mangiare con noi”. Lui rispose: “No, no, non potrò venire”.
E si recò invece a far visita a Vidura, che era il figlio di una domestica. Andò da Vidura perché Vidura era un’anima realizzata. Era un’anima realizzata.
Così andò a mangiare a casa sua dove lui aveva cucinato del cibo molto semplice. Poiché era un’anima realizzata, per Shri Krishna era la persona migliore con cui mangiare.
Pertanto, il vostro sistema di valori dovrebbe essere basato su cose come l’amore. Dovreste attaccarvi a persone da cui potete ricevere amore. Laddove trovate delle anime realizzate, dovreste attaccarvi a loro e non a persone mondane che hanno una grande opinione di sé e si considerano straordinarie. Potrebbero esserlo, ma per voi sahaja yogi è l’amore delle persone che dovrebbe essere rispettato, compreso e sentito. Se però non siete nello stato di testimonianza, guarderete quanti soldi hanno, quante automobili possiedono, gli abiti che indossano.
Prenderete in considerazione tutte queste cose.
Nello stato di testimonianza, invece, capirete che da quella persona sentirete emanare vibrazioni, capirete che è una persona spirituale e per questo vi unirete a lei. Non cercherete cose artificiali, ma le personalità genuine che ci sono.
Che Dio vi benedica tutti.
Grazie.

Oggi hanno deciso di leggere alcuni dei nomi (di Shri Krishna) che i sahaja yogi (americani) hanno con sé. E vogliono distribuire...(parla con qualcuno a lato) vi hanno distribuito questi nomi. Quindi, qualcuno leggerà questi nomi di Shri Krishna. Ora pensate a come tutti questi poteri di Shri Krishna, che sono qui descritti, agiranno ed opereranno attraverso di voi grazie allo stato di testimonianza.

[Prima di lasciare la sala, Shri Mataji dice:]
Vorrei dire che, dopo questo Puja, mi sarei aspettata che rimaneste tutti in silenzio. Invece parlavano tutti. Non so perché, che cosa vi è successo? Dovete gioire del silenzio dentro di voi. Spero che lo capirete. Grazie.