Shri Kundalini puja - Vereer de Adi-kundalini - Weilburg, Duitsland - 11/08/1991

Translation not verified. Dear yogi, register as volunteer to do so.
Vertaling niet geverifieerd. Beste yogi, registreer als vrijwilliger om dit te doen.

Vandaag zijn we hier samengekomen om de puja te vieren, zowel van je eigen Kundalini als de Adi-Kundalini. Eerst en vooral denk ik dat het zeer belangrijk is om je eigen Kundalini te begrijpen, want zelfrealisatie is zelfkennis en degene die je zelfkennis verschaft, is je eigen Kundalini.

Het is je eigen Kundalini, omdat ze op het moment dat ze opstijgt, aanwijst wat de problemen van je chakra ’s zijn. Dit noemen we zuiver verlangen, maar we weten nog niet wat zuiverheid betekent.

Het betekent kuis verlangen, dat geen hebzucht, geen lust of iets anders in zich heeft. Deze kracht is je eigen moeder en is gevestigd in het heiligbeen. Ze is je eigen moeder en ze weet alles over je. Ze is als een bandopnemer. Ze weet alles over je en ze is absoluut de kennis, omdat ze zo zuiver is. Als ze om het even welke chakra aanraakt, weet ze ook wat het probleem is van deze chakra. Ze is goed voorbereid en ze past zich volledig aan zodat jij geen problemen hebt door haar ontwaking. Als een chakra geblokkeerd is, dan wacht ze en opent ze deze zachtjes. De Kundalini is de primordiale kracht, die in ons weerspiegeld is. En binnen in jezelf, een mens, is ze zoals vele bundels energie, zoals een touw. Deze energieën zijn allemaal gebundeld om de Kundalini te vormen. In een mens komen deze stralen voor als 3 x 7 = 21 tot de 108ste macht. Maar wanneer de Kundalini voor de eerste maal opstijgt, komen slechts één of twee straaltjes vrij en bereiken het fontanelgebied. Slechts één of twee. Dit gebeurt in het middenkanaal, die Brahma nadi genoemd wordt. Het is een volledige spiraal omdat de Kundalini ook een spiraal is zoals ook de andere kanalen of nadi ‘s.

Het middenkanaal is dus de Brahma nadi; het buitenste of rechterkanaal is de Pingala nadi en het linkerkanaal is de Ida nadi.

De Kundalini stuurt haar draden energie door de Brahma nadi, zodat dit ontspant. Doordat dit kanaal ontspant, ontspant ook het parasympathisch zenuwstelsel.

En wanneer ze de agnyachakra doorboort, beginnen ook de ogen te ontspannen en je pupillen te verwijden. Dan kunnen je ogen volledig zwart worden zoals die van mij, volledig tot rust gebracht. Je kan hierdoor dus bij een persoon heel makkelijk zien hoever de Kundalini opgestegen is. Als de agnya volledig tot rust gekomen is, zullen de ogen volledig verwijd zijn en zullen ze stralend zijn. Het is pas dan dat de Kundalini het gebied van de Sahasrara binnentreedt. Dit is het zuivere licht van de kennis, liefde, mededogen en aandacht. Al deze drie kwaliteiten zitten in deze kracht.

We kennen veel energieën zoals elektriciteit, lichtenergie en andere energieën. Maar deze energieën zijn niet in staat om te denken. Zij kunnen zich niet aanpassen en zelfstandig werken. Zij moeten door ons bediend worden. Maar deze kracht is een levende kracht en je weet hoe ze moet werken. Ze denkt.

Als je een zaadje ziet ontkiemen, dan vind je aan de bovenkant van het zaadje een klein celletje dat weet hoe het door de zachte plaatsen moet gaan, hoe het de stenen moet ontwijken en hoe het zijn weg moet vinden naar de bron. Zulk een klein celletje bevat ook een kleine Kundalini en dat is de manier waarop het zich beweegt.

Maar binnen in jullie is een ongelooflijke kracht van de Kundalini aanwezig. We bezitten dus een enorme opslagplaats van mededogen, liefde, kennis en van vergevingsgezindheid die door de spirit kan worden verlicht.

Wanneer mensen hun realisatie krijgen, weten ze nog niet dat ze moeten groeien. Ze weten dit nog niet omdat ze nog niet naar deze krachten vragen. Als een gerealiseerde ziel naar mededogen vraagt, omdat ze nog niet genoeg begaan is met de andere mensen, haar vrijgevigheid nog niet in orde is, de mensen nog uitbuit, of hun liefde nog uitbuit, dan zal deze energie in actie schieten om haar deze grotere dimensie van liefde en mededogen te geven. Maar als je niet wil groeien in dat bewustzijn, dan is dat ook goed voor de Kundalini. Je bent dan maar een halfbakken Sahaja yogi. Dan zal ze deze energieën, die in je opgeslagen zijn, niet bevoorraden. Zoals ik al vertelde, zijn deze krachten 3 x 7 = 21 tot de 108ste macht. Zo kan je zien wat voor een opslagplaats je bezit. Maar we weten dit niet meer door onze wereldse manier van denken en vragen.

In het begin, toen ik met Sahaja yoga begon, stelden mensen me dikwijls vragen over hun werk, of vroegen ze iets voor hun zieke moeder of voor hun vader, of vroegen ze geld of iets van die aard. Maar wat ze vroegen, waren geen zuivere zaken, maar onzuivere omdat ze in het algemeen niet bevredigbaar waren.

De Kundalini, die je moeder is, is er om je te voeden, om voor je te zorgen, om je van het nodige te voorzien, om je spiritueel te doen groeien door je een hogere en een wijdere en een diepere persoonlijkheid te geven. Soms denken wij dat iemand die veel leest of veel geld heeft, of iemand die hard werkt, of een hooggeplaatst persoon is in één of andere religie, een hogere persoonlijkheid is. Maar onze ideeën over een hogere persoonlijkheid zijn verkeerd. Mensen zijn pas ‘hoger’ als ze spiritueel geëvolueerd zijn, anders zijn ze dat niet, niemand zal hen respecteren.

Vandaag zijn we in Duitsland (Germany). Het woord ‘germ’ betekent Kundalini. Germ is in sanskriet ‘ankura’. Germany is de plaats waar we de Kundalini puja houden, en dat is wel een groot toeval. Dat is het werk van de ‘Paramchaitanya’ (de allesdoordringende kracht).

Een zaadje lijkt op het eerste zicht iets gewoons, niets speciaals. Dikwijls zit het zaadje in een noot, en als dat niet het geval is, dan heeft het zeker wel een beschermlaag. Een zaadje zie je niet zomaar aan een boom hangen. Het heeft bescherming nodig.

Een bepaalde hardheid aan de buitenkant. Wel, die hardheid is er, maar een kiempje (germ) heeft de capaciteit om deze harde schaal te doorbreken. Kun je je voorstellen? Een klein delicaat kiempje, dat zo zacht is. Zelfs als je het aanraakt, zou het stuk gaan en toch kan het deze harde schaal stukbreken. Hoe kan het dit doen?

Is dat niet fantastisch!

Zo ’n harde schaal, die we zelfs niet met onze tanden stuk krijgen, kan eenvoudig gebroken worden door een delicaat kiempje.

Wat er op dit moment dan gebeurt, is niet dat de schaal zelf levend wordt. Er is geen actie van de schaal zelf. Ze beweegt en gaat open. Wanneer het delicate kiempje groeit, moet de schaal ervoor breken.

Op dezelfde manier werkt de delicate Kundalini.

Als ze een meedogende man zien, komen ze me zeggen: ‘OK Moeder, hij lijkt zoveel op een kiempje (hij is gevoelig) ‘. Weet je, iedereen heeft sympathie en een beschermend gevoel voor zo iemand. ‘Hij is zo mededogend, hij kan geen mensen misbruiken, hoe zou hij ooit kunnen slaan? Hij kan nog geen mier doden. Hoe zou hij dat dan kunnen doen? Hij is voor niets goed.’

We vinden meestal dat zo iemand een zwakke persoonlijkheid heeft en beschermd moet worden. Dat is ons concept omdat we iemand nodig hebben die zeer zelfverzekerd is om onze zaken te regelen. Maar zie hoe in een zaadje dat kleine delicate kiempje groeit en toch de schaal doorbreekt.

Op dezelfde manier worden we werkelijk gevoelig als een kiempje en als we delicater en mooier worden door mededogen, liefde en kennis die nederig maakt, dan verdwijnt de hardheid. Maar in Sahaja yoga is het omgekeerd. We hebben leiders en nog meer leiders. Sommigen van hen zijn zoals tijgers en de Kundalini weet wat ze moet doen om ze te kalmeren. Zelfs een tijger kan door de Godin bereden worden, de Kundalini. Omdat de liefde de kracht heeft om elke harde noot te breken. We moeten dus vragen om deze mooie, zachte, meedogende natuur en dan zal ze je bevoorraden, omdat ze enkel uit deze kwaliteiten bestaat. De Kundalini bestaat uit niets anders. Al haar kracht bestaat uit liefde, niets dan zuivere liefde. Hoe zou ze je iets kunnen geven dat ze niet bezit? Veronderstel dat je iemand haat, wat zou de Kundalini dan kunnen doen? Ze kan niets doen. Ze kan je geen kracht geven om te haten, dus zegt ze ‘ Ah, je haat iemand, dan moet je hem vergeven.’ Dus geeft ze je de kracht om te vergeven. Zoals een zwaard enkel kan bekampt worden met een schild, niet met een zwaard. Het geweld kan alleen overwonnen worden door geweldloosheid. Als we als Sahaja yogi ’s willen groeien, moeten we er dus ook op letten dat we zacht praten, dat we lieflijk praten, dat we voorkomend zijn.

Dit zijn uiterlijke zaken, maar als je aan die uiterlijke zaken begint te werken, komt de energie ook vanuit het innerlijke. Je kan wel zeggen: ‘Moeder, als we denken, dan is dat toch ons denken.’ Maar zelfs deze energie om te denken komt van de Kundalini. Omdat je erom vraagt. Ze is bereid je alles te geven wat ze heeft, maar hoe kan ze je iets geven wat ze niet heeft. Stel je voor dat je kwaad wil worden. Dan heeft de Kundalini deze kracht niet om woede te tonen, dus kan ze je geen woede en slecht humeur bezorgen. Soms probeer ik je wel eens in je ego te raken. Hoe ik je daar moet raken weet ik niet, omdat de Kundalini niet weet hoe het ego gesust moet worden en hoe je in het ego moet geraken. Ze kan je alleen die energie geven waaruit ze zelf is samengesteld. Dus a.u.b. onthoud dit goed: zij die proberen om allerhande verklaringen, gewoonten, ego enz. in hun verlangen te brengen zullen niet groeien, omdat ze dan niet de kracht van de Kundalini zullen ontvangen maar wel een kracht van buitenuit.

Dat is zinloos.

De kracht van de Kundalini is al wat spiritueel gunstig is, absolute zuiverheid, heiligheid, kuisheid, zelfrespect, pure liefde, onthechting, bezorgdheid, verlichte aandacht… om je vreugde te geven. Zoals iedere moeder wil dat haar kind dit alles toekomt. Ze zal alles doen om haar kinderen deze vreugde te geven.

De Kundalini heeft één grote capaciteit: vreugde geven aan haar eigen kinderen. En dat is wat ze doet.

Ik weet niet veel van moderne moeders, maar als ik mijn moeder zou vragen mij te leren om kwaad te worden, dan zou ze me zeggen ‘snij je neus er maar af’. Als ik haar zou vragen me te leren liegen, zou ze me zeggen ‘snij je tong af’. Als ik zou vragen me te leren slechte dingen te zien van anderen, dan zou ze me zeggen ‘steek je ogen uit’. Al deze gedachten die we in ons opstapelen, vormen een groot probleem voor de Kundalini om in onze aandacht te geraken. Mensen komen me vragen: ‘Moeder, wat moeten we doen om te groeien ?’ Dan zeg ik dat ze aan introspectie moeten doen. Er moet introspectie zijn. Wat wil je bereiken in dit leven? Je zou in staat moeten zijn om van meer mensen te houden, zonder lust of hebzucht of verwachtingen. Dan zullen de stromen van abstracte liefde vloeien. Dan brengt ze je in een toestand van getuige zijn en vrede. Hoeveel kan ze niet geven, waardoor je zo krachtig wordt. Niemand kan je hinderen. Ze geeft je veiligheid, vrede en wijsheid. Maar als je vraagt naar domheid, dan kan ze je dat niet geven omdat ze dat niet heeft.

Elke Sahaja yogi die wil groeien moet weten wat de Kundalini te bieden heeft. Als je het op een andere manier wil doen en in het linker- of rechterkanaal gaat……Als je naar links uitwijkt zal het linkerkanaal reageren en dan ben je tot van alles in staat : moorden, verkrachten, enz… Al die zaken kunnen heel gemakkelijk in je opduiken. Voorbij de Kundalini. Wil je bhoots, ziekten of smerige zaken? OK, je kan ze krijgen. Niemand kan je stoppen. Of wil je sluw zijn of achter anderen hun rug spreken. Ga je gang. Ik verneem dat ook in Sahaja yoga vooral vrouwen achter de rug over anderen praten. Zo kan je nooit groeien. Wil je over iemand praten, spreek dan goed over hem, anders spreek je beter niet. Die zaken zullen je niet vooruit helpen.

We zijn niet op deze wereld om meer kerken, moskees of tempels te bouwen. Daar hebben we genoeg van. Daar hebben we genoeg problemen mee. We moeten voor onszelf een verblijfplaats van liefde en zuiverheid creëren. Maar als degenen die er verblijven dat niet in zich hebben, hoe kan je dan liefde creëren ? Er zal altijd jaloersheid en zelfzucht zijn. Als we dus spreken over het licht van de Kundalini, moeten we begrijpen dat dit licht zich verspreidt in je leven en daarbuiten en zich uit op een hele mooie manier. Iedereen zegt dat Sahaja yogi ’s er anders uitzien dan de meeste mensen, er is een gloed in hun gezicht, ze lijken op bloemen, ontspannen, het zijn hele mooie mensen. In Cabella zijn ze zeer onder de indruk, ze zeggen : ‘deze mensen vechten nooit, er zijn geen hooligans onder hen’.

Ze zijn verrast over jullie gezond verstand. Als je zoveel mensen bij elkaar zet, dan geraken ze gemakkelijk buiten hun zinnen op zeer korte tijd. Zelfs een kleinere groep kan gek worden zonder reden. Jullie collectief gedrag was opvallend voor deze eenvoudige dorpelingen. Je moet alleen maar verlangen en dit zuiver verlangen werkt uit in de juiste richting. Anders zou je het in eender welke richting laten uitwerken. Bijvoorbeeld: als je geld wil dan kan je het krijgen. Dan ga je naar de rechterzijde. Je wil aan geld geraken… op die of die manier… Doe wat je wil! Je wil iemand vermoorden? Ga in het rechterkanaal! Dan wil je weer erkenning. Ga naar de rechterzijde. Al deze zaken kunnen gebeuren, naargelang welke richting je uit wil. Maar voor je spirituele groei moet je verlangen zuiver zijn om deze hogere persoonlijkheid van liefde en prachtige verstandhoudingen te bereiken.

Vandaag vereren we je Kundalini, en ook de Adi-Kundalini. Wat doen wij in verband met de Adi-Kundalini? Als jullie de Adi-Kundalini vereren, is de reflectie in jezelf, jullie eigen Kundalini gelukkig. Als zij gelukkig is, dan zijn ook alle Godheden gelukkig. In deze gelukzalige toestand kun je een diepere ervaring voelen, dat is zo, maar om die op peil te houden, moet je wel mediteren. Anders zal alles wat ooit in een puja ontwaakt is, terugkeren naar een slapende toestand.

Ik weet dat iedereen ervan houdt om naar een puja te komen. Je geniet ervan. Maar je moet goed begrijpen wat we bekomen in zo ’n puja. Je komt hier met het verlangen naar dat hogere leven. Probeer dan om uit de dagelijkse sleur te geraken. Als je het wil, dan kan je het. Het gaat hem maar om het willen. Wat is je verlangen? We hebben het verlangen om kinderen te hebben. Maar nadat ze geboren zijn, vragen ze God om hen te behoeden voor hun kinderen. Dan wil je geld hebben. En de meeste geldgerichte mensen zitten in de gevangenis. Dan wil je beroemd worden en dat zal je enkel maar problemen opleveren door jaloezie en allerhande andere zaken. Als beroemdheid zo goed zou zijn, waarom is er dan jaloezie?

De kracht van de Kundalini, die je eigen Moeder is, moet dus opstijgen en zich manifesteren vanuit je eigen zuiver verlangen. Waarom mediteer je, doe je aan introspectie, vier je puja‘s? Opdat het zuivere verlangen naar liefde en mededogen in ons moge ontwaken. Dan ben je al in meditatie en ben je al aan het groeien. Dan is je groei gestart. Dan groei je zo snel, dat deze schaal, die bestaat uit menselijke gewoonten en ego, opengebroken wordt en zal dat kleine ding in het kleine, driehoekige heiligbeen eruit komen en zich manifesteren om de hele wereld te redden.

Merk de pracht, de verscheidenheid, de grootsheid van de Kundalini in jezelf, die volledig opsteeg en je wonderbaarlijke zaken heeft getoond. Dat zijn werkelijk grote mensen.

Niet de massa van mensen die willen opscheppen met één of ander kleed dat ze dragen of eender wat.

Al deze domme ideeën en andere domheden moeten opgegeven worden door Sahaja yogi‘s, zodat de Kundalini prachtige bloemen draagt, je woorden als geuren worden, je een verzachtende blik krijgt en een tevreden stellende glimlach, je volledige wezen niets anders uitstraalt dan rechtvaardigheid, vreugde, vrede en boven alles vreugde.

Zoals de gelukzaligheid en vreugde die we gisteren samen voelden terwijl we aan het zingen en het klappen waren bij een eenvoudig muziekconcert, zonder drugs, zonder geroep, zonder gekrijs, zeer eenvoudig. De vreugde die we toen voelden, kwam door het feit dat onze Kundalini aan het dansen was. Zij was zo gelukkig, want wat we toen vroegen, was niets anders dan de vreugde van de collectiviteit.

Collectiviteit wil niet zeggen dat we allen aan elkaar gelijmd moeten zijn, of dat we zoals de rots van Gibraltar zouden worden. Het wil zeggen dat, waar je ook bent, je verbonden bent. Dat is collectiviteit. Collectief zijn betekent niet dat je die persoon haat, neen. Collectief zijn wil zeggen dat je van die persoon houdt, dat je om hem geeft. De verbindingslijn is er één van liefde en niet van haat. Dus, als je verbonden bent met iemand of met meerdere mensen, dan ben je collectief. Maar waar mensen samenleven bezorgen ze elkaar elke dag kopbrekens. Sommigen geven mij zelfs hoofdpijn omdat ze nog zo ver verwijderd zijn van de werkelijke groei in Sahaja yoga. Je mag in India, Amerika of eender waar zijn, je bent altijd verbonden en je voelt je altijd betrokken. Vanaf het moment dat er zich ergens een probleem voordoet, in eender welk deel van de wereld, zal je er altijd mee begaan zijn omdat je verbonden bent en het zal ook uitwerken.

Maar als je zomaar samenplakt zonder verbonden te zijn, dan is het zeer moeilijk om onder zulke omstandigheden samen te leven. Ik merk zelfs dat zulke mensen het woord collectief niet begrijpen.

Als ANANYA er niet is, als er geen ander is, bestaat er geen persoonlijkheid. Deze mensen zijn van u gescheiden omwille van het linker- en het rechterkanaal of van beide. Maar je bent pas volledig jezelf als je volledig onthecht bent, en je Kundalini danst. Dan ben je alleen en toch nooit alleen. Deze eenheid met het geheel geeft je volledige veiligheid en alle vreugde die je maar wil.

Daarom betekent Kundalini-ontwaking ‘collectiviteit’. Enkel en alleen als je volledige collectiviteit wenst zal de Kundalini opstijgen.

Soms voel ik mij droevig als mensen mij komen vertellen dat een bepaalde man zo is, of iemand anders zo, of zij commandeert altijd. Dan begrijp ik niet wat die hier zoeken, want we willen hier geen Hitlers.

Onze houding was totnogtoe verschillend. We wilden meer geld, meer weelde, meer huizen, meer

auto ‘s, meer vrouwen, meer mannen, kinderen. Maar in Sahaja yoga verandert dit alles, je geniet overal van. Dat is toch alles wat van belang is. Ik geniet van anderen hun geld.

Hij die dit tapijt bezit, zal zich waarschijnlijk zorgen maken dat het besmeurd geraakt. Maar ik geniet ervan. Als je volledig onthecht bent, dan kun je pas echt genieten. En in deze onthechting geniet je pas echt van anderen, omdat je van alles onthecht bent. Verwacht er niets van, alleen het contact van persoon tot persoon. Daar geniet je van. Dat betekent dat je alleen maar kan genieten van de Spirit van iemand anders door jouw Spirit. Zoals je weet is de Spirit de bron van alle kennis. Het licht van de Spirit is het licht van de liefde, mededogen, vergevingsgezindheid, alles. Al deze zaken begin je uit te stralen. Je kan een Sahaja yogi herkennen aan zijn gezicht. Je hoeft je handen niet uit te steken. Je ziet en je weet het gewoon. Het kan gewoon niet anders zijn.

De relatie met de Adi-Kundalini is dat zij de reflectie is van de Adi-Kundalini.

Stel je nu de weerspiegeling voor in een Indische spiegel. Je kijkt erin en dan zie je verschrikkelijk uit. Je wil dit beeld in stukken scheuren. Maar als je in een Belgische spiegel kijkt, dan krijg je een perfecte weerspiegeling, volledig maar nog steeds niet driedimensioneel. Maar deze weerspiegeling is een volledige vierdimensionele weerspiegeling. Dit wordt de thurya-toestand genoemd. Deze vierdimensionele weerspiegeling straal je uit omwille van je verlangen. De reflector is je zuivere verlangen en de uitstraling is volledig. Dus wanneer je de Adi-Kundalini vereert, probeer je je eigen Kundalini te zuiveren en de Godheden blij te maken. Omdat het een voorwerp is, een voorwerp en het niet kan veranderd worden. Maar de weerspiegeling ervan kan wel veranderd worden. De beweging van de Kundalini hangt ook af van het temperament van de persoon. Het hangt af van wat voor verlangen hij heeft om de Kundalini te laten opstijgen.

Ten eerste zijn er de twijfelaars. Ze geloven niet dat er een Kundalini is, en als ze het wel geloven dan zal ze toch wel uit iets anders ontstaan zijn. Zij willen het niet geloven. Dat is oneerlijkheid.

De Kundalini kan niet oneerlijk zijn. Ze kan je alleen maar eerlijkheid en vertrouwen in die eerlijkheid geven.

Zij geeft je vertrouwen in goedheid en in eerlijkheid.

Niet door sermoenen, door het lezen van boeken of door de bijbel of zo, maar werkelijk door het je te laten ervaren. Stel je voor dat je naar de tuin wil gaan en plotseling sta je in de tuin, dan weet je dat je verlangen zuiver was, want het is uitgewerkt. Is de tuin naar mij gekomen of ben ik naar de tuin gekomen?

Al deze zaken beginnen binnenin uzelf te gebeuren. We noemen het mirakels. De mirakels van Sahaja yoga. Maar dat is niet zo. Het is het zuivere verlangen dat het doet uitwerken, want het is zo krachtig. Het werkt het gewoon uit. En als alles begint uit te werken, dan vestig je vertrouwen binnenin jezelf. Als dat vertrouwen zich gevestigd heeft, kan niemand dat vertrouwen nog aanvallen, want het is geen blind vertrouwen. Het is een met open ogen ervaren vertrouwen.

Dit sterk gevestigde vertrouwen binnenin jezelf kan niet meer aangevallen worden. Als je het vertrouwen hebt, zal alles voor je geregeld worden.

Daarom vraag ik altijd geen slechte dingen te zeggen, omdat jullie Sahaja yogi ’s zijn, jullie zijn verbonden. Als jullie zeggen dat het vliegtuig te laat moet komen, zal het vliegtuig te laat komen. Het is niet nodig zulke dingen te zeggen. We hebben al zoveel ervaringen gehad op dit gebied. Ik zeg tegen Sahaja yogi ’s dat ze dit niet mogen zeggen omdat ze moeten beseffen dat ze verbonden zijn. Jullie zuivere verlangens zullen volbracht worden. Jullie zijn verbonden. Jullie zijn nu goddelijk. Jullie zijn nu gerealiseerde zielen. Jullie zijn erg verschillend van andere mensen. Jullie kunnen het je niet voorstellen. Ik kan tegen niemand zo spreken als tegen jullie. Neem nu bijvoorbeeld een rechter van Frankrijk. Tegen hem kan ik het niet uitleggen, want het reikt voorbij zijn kennis. Maar jullie kunnen al deze kennis opnemen, omdat jullie verbonden zijn. Het is jullie Kundalini die het opneemt.

Het is eigenlijk zo dat ik zeer veel transpireer omdat ik op die manier jullie hitte absorbeer en jullie zo van de koele bries kunnen genieten. Daarom heb ik het warm. Ook jullie Kundalini neemt dit alles op. En eender wat jullie absorberen, wordt door mij opgenomen. Het werkt als een barometer. Je weet wat er in iemand omgaat, hij heeft veel hitte, en wat dit allemaal inhoudt. Je weet het onmiddellijk, zonder iets te vragen, zonder iets te denken. Je weet het gewoon. Hij kan wel vriendelijk zijn met anderen, maar jullie Kundalini is een barometer en vertelt je wat er verkeerd is. Over jezelf en over anderen. Stel je voor dat je Agnya een probleem heeft, dat betekent dat je egoïstisch bent. Niemand zegt dat, maar het is wel zo.

Dus jij bent diegene die weet wat er aan de hand is. Dat is zelfkennis. En je weet het ook van de ander omwille van de zuiverheid van de Kundalini. Zij is de reflector. En hoe beter je als reflector wordt, des te meer zal je Kundalini alles aanwijzen. Voor ons is het belangrijk te weten dat onze Kundalini ontwaakt is. Dat is ons zuivere verlangen, het is de zuivere Moeder in ons. Ieder van ons heeft een afzonderlijke, individuele Moeder in zich, en deze Kundalini is afzonderlijk en verschillend bij iedereen omdat haar bewustzijn over ons verschillend is. Maar in haar werking en haar methoden is ze volledig hetzelfde bij iedereen. Zij weet alles over mij, over u, dus op zekere manier is ze verschillend, in kennis. Maar de manier waarop ze werkt is bij iedereen hetzelfde. Je zal niemand vinden die de Kundalini in zijn maag heeft, of in zijn keel. Ze bevindt zich op dezelfde plek en ze beweegt op dezelfde manier. Ze geneest op dezelfde manier, ze werkt op dezelfde manier. Ze heeft de kennis. Neem nu dat twee Mercedeswagens naar Frankfurt moeten rijden. Ze werken allebei op dezelfde manier, maar de ene moet op een kronkelige baan naar Frankfurt rijden en de andere op een rechte weg. Ze werken hetzelfde, maar de kennis van de weg is anders.

Alleen de kennis die ze van je heeft verschilt. Ze kent je van binnen en van buiten. Je kan haar niet bedotten. Ze kent je heel goed.

Daarom zijn we hier vandaag samengekomen om de Kundalini alle lof te betonen en ze te vereren. Ze heeft ons deze enorme kracht gegeven. Zij heeft ons de subtiele kennis van onszelf gegeven. Zij heeft de liefde gegeven die de hele wereld omvat. Hoe meer je je bewust wordt van haar zeer delicate verbindingen, hoe meer je verbaasd zult zijn. Op een bepaald aantal foto ’s zag je fijne stralen, zeer scherp en dun. Zo zijn we nu allemaal gerealiseerde zielen. Alleen, als we willen groeien, moeten we erom vragen, erom verlangen. Dan is het zeer prachtig. Maar als je aandacht op nonsens gericht is, hoe kan je dan groeien. Daarom moet je mediteren en in gedachteloos bewustzijn geraken, waardoor we de Kundalini toelaten te groeien. Ik hoop dat na dit programma de aandacht van de yogi ’s gericht is op hun eigen Kundalini en niet op de gebreken van anderen. Eerst moet je je liefdevolle, meedogende persoonlijkheid ontwikkelen en dan alleen zul je versteld staan dat je tot een zeer mooi beeld van perfectie uitgroeit.

Moge God jullie zegenen.