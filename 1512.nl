Kundalini puja - Vereer de Adi-kundalini - Weilburg, Duitsland - 11/08/1991

NlTVD 2017-1125

Vandaag zijn we hier samengekomen om de puja te doen van de Adi-Kundalini evenals van jouw eigen Kundalini.

Eerst en vooral denk ik dat het heel belangrijk is je eigen Kundalini te begrijpen, want zelfrealisatie is zelfkennis en degene die jou zelfkennis verschaft is je eigen Kundalini. Want wanneer ze opstijgt wijst zij de problemen van je chakra's aan.

Dit noemen we dus zuiver verlangen, maar we weten niet wat zuiverheid betekent. Het betekent jouw kuis verlangen, dat geen lust, hebzucht, of iets anders in zich draagt. Deze kracht is je eigen moeder en is gevestigd in het heiligbeen. Zij is je eigen moeder en ze weet alles over jou. Zij is als een bandopnemer. Zij weet alles over jou en zij is absoluut de kennis, omdat zij zo zuiver is. En welke chakra zij ook raakt, Zij weet ook op voorhand wat het probleem is van deze chakra. Zij is dus goed voorbereid en zij past zich volledig aan zodat jij geen problemen hebt met haar ontwaking. Als welke chakra ook geblokkeerd is, dan wacht zij en opent hem zachtjes.

Nu is deze Kundalini de primordiale kracht, die in jou weerspiegeld is. En binnen in jezelf, in de mens, bestaat zij uit een groot aantal energiestrengen. Zij is dus als een touw en deze energieën zijn allemaal samen getorst om haar te vormen. In een mens zijn er van deze strengen: 3x7=21 tot de 108ste macht. Maar wanneer jouw Kundalini opstijgt, komen hiervan één of twee strengen omhoog en doorboren de fontanel, slechts één of twee. Want zij moet doorheen de middelste nadi, gekend als de Brahma Nadi. Het is een volledige spiraal omdat de Kundalini een spiraal is en ook de andere nadi’s als een spiraal zijn. Het middelste nadi is dus de Brahma Nadi. De buitenste nadi is de rechter kant (de Pingala Nadi) en de tweede vanaf het midden is de Ida nadi (de linker kant).

Door de Brahma Nadi begint de Kundalini dus haar energiestrengen te sturen. Waardoor het midden ontspant. Door de ontspanning van het midden, gaat ook het sympathisch zenuwstelsel ontspannen. En wanneer zij in de agnya chakra komt, gaan ook de ogen ontspannen, je pupillen gaan verwijden en je ogen kunnen worden zoals de mijne, heel erg donker, volledig ontspannen.

Je kan dus bij iemand heel makkelijk zien in welke mate de Kundalini opgestegen is. Als zij de Agnya doorboord heeft, zullen de ogen volledig verwijd zijn en stralen . Dan pas betreedt de Kundalini de Sahasrara.

Dit is nu het absoluut zuivere licht van kennis, liefde, mededogen en aandacht. Al deze drie kwaliteiten zitten in deze kracht. We kennen veel energieën zoals elektriciteit, licht en andere energieën. Maar deze energieën zijn niet in staat om te denken. Ze kunnen zich niet aanpassen en op zichzelf werken. Ze moeten door ons bediend worden. Maar deze kracht is een levende kracht en weet hoe zij moet werken. Zij denkt.

Als je een zaad ziet ontkiemen, dan vind je op de top van het zaad een heel kleine cel die weet hoe ze door de zachte plekken moet gaan, hoe ze de stenen kan omcirkelen en hoe ze haar weg naar de bron kan vinden. Ik zou zeggen dat deze cel, zoals ze zich beweegt, een kleine Kundalini bevat. Maar binnenin jezelf is een ongelooflijke kracht van Kundalini aanwezig.

Je bezit dus een eindeloze voorraad aan mededogen die door de Spirit kan verlicht worden. Je bezit een onuitputtelijke bron van liefde, mededogen en kennis en een oceaan van vergeving. Wanneer mensen hun realisatie krijgen, begrijpen ze niet dat ze nu moeten groeien. En waarom groeien ze niet? Omdat ze niet om deze energieën vragen. Als een gerealiseerde ziel zegt: “Ik moet meer mededogen hebben, mijn mededogen is nog niet in orde, Ik ben nog niet genoeg begaan met anderen, mijn vrijgevigheid is nog niet in orde, ik buit mensen uit, ik buit hun liefde uit” dan zal deze energie in actie schieten om je deze grotere dimensie van liefde en mededogen te geven. Maar als je niet wil groeien in je bewustzijn, dan zegt zij: “Goed dan, laat maar, het is een halfbakken Sahaja yogi.” Zij zal deze energie die in jou is opgeslagen, niet verschaffen. Zoals ik al vertelde zijn deze krachten: 3x7, dus 21 tot de 108ste macht.

Wat een voorraad heb je dus niet in jezelf.

Maar door je wereldse manier van denken en vragen ... In het begin, toen ik met Sahaja yoga begon, vroegen mensen me bijvoorbeeld om werk, of zeiden ze dat hun moeder of vader ziek was, of vroegen ze geld of iets in die aard. Dit waren dus geen zuivere behoeften. Het zijn onzuivere behoeften omdat ze in het algemeen niet te bevredigen zijn.

De Kundalini, die jouw moeder is, is er om je te bevoorraden, je te voeden, voor je te zorgen, je te doen groeien door je een hogere persoonlijkheid te geven. Een hogere, wijdere, diepere persoonlijkheid. Nu denken we dat, als iemand erg belezen is, hij een hogere persoonlijkheid is. Soms denken we dat van iemand die rijk is. Soms denken we dat van iemand die hard werkt. Soms, ik bedoel, het is een soort van verwarring, maar soms denken we dat iemand van één of andere religie, een hogere persoonlijkheid is. Maar onze ideeën over een hogere persoonlijkheid zijn op zich verkeerd. Mensen staan hoger omdat ze spiritueel geëvolueerd zijn, anders zijn ze dat niet en gaan ze ten onder, niemand zal hen respecteren.

Vandaag zijn we in Duitsland (Germany).Het woord ‘germ’ (kiem) betekent eigenlijk Kundalini. ‘Germ’ wordt in het Sanskriet ‘ankura’ genoemd. Duitsland is de plaats waar we de Kundalini Puja kunnen doen, het is wel een groot toeval of ik denk dat het gewoon het werk is van de ‘paramchaitanya’. (de alles doordringende kracht)

Als je naar een zaadje kijkt, is het op het eerste zicht iets gewoons, niets speciaals. Het kan ook in een harde noot zitten, de meeste zaden zitten in een noot. Als dat niet het geval is hebben ze tenminste zoiets als een beschermlaag. Maar een zaadje zie je niet zomaar aan een boom hangen.

Het moet iets van bescherming hebben. Een bepaalde hardheid aan de buitenkant. Wel, die hardheid is er, maar de kiem heeft de capaciteit om deze hardheid te doorbreken. Stel je een kiem voor, die zo delicaat is, die zou breken als je haar aanraakt. Kan ze de beschermlaag, de harde schaal breken? Hoe kan ze dat? Is het niet fantastisch dat zo'n harde schaal, die we zelfs niet met onze tanden stuk krijgen, gemakkelijk gebroken kan worden door een delicate kiem? Wat er op dat moment dan gebeurt is niet dat de schaal zelf levend wordt, Ze wordt niet levend. Er is geen beweging van de schaal zelf maar ze beweegt en gaat open. Wanneer de delicate kiem dus groeit, moet de schaal breken.

Op dezelfde manier gaat het met de Kundalini die ook een gevoelig iets is. Als ze iemand zien die meedogend is, komen ze me zeggen: ”Oh, Moeder, hij is teveel als een kiem (gevoelig)”, weet je, iedereen heeft voor hem een bepaalde sympathie en bescherming, ”Moeder, hij is gewoon zo mededogend, het is gewoon teveel.” We hebben altijd het gevoel dat zo iemand erg zwak is, een zwakke persoonlijkheid, en dat hij beschermd zou moeten worden. “O, Moeder, hij weet niet hoe mensen te misbruiken, hoe zal hij iemand slaan? Hij kan op deze weg nog geen mier doden. Hoe kan hij iets tot stand brengen als hij een nietsnut is?.”

Dat is ons concept omdat we denken een tirannieke persoon nodig te hebben om zaken te regelen. Maar kijk gewoon naar een zaadje. Het is die delicate kiem die groeit en de schaal doorbreekt. Op dezelfde manier zullen deze schalen breken als we echt zo gevoelig worden als een kiem en dan groeien in onze fijnzinnigheid en in onze schoonheid van medegevoel, liefde en kennis die nederig maken.

Maar gewoonlijk is het omgekeerd. Nu hebben we leiders in Sahaja Yoga. We hebben leiders en nog leiders gehad. Sommigen onder hen waren als tijgers. Ik wist niet wat met hen aan te vangen. Zelfs een tijger kan door de godin, de Kundalini, bereden worden, omdat die liefde de kracht heeft om elke harde noot te breken.

Waar we dus moeten om vragen is deze mooie, zachte meedogende aard en dan zal de Kundalini je bevoorraden want dat is het enige wat zij heeft. De Kundalini heeft niets anders. Al haar kracht bestaat uit liefde, niets dan zuivere liefde. Hoe kan zij je iets geven, dat ze niet bezit. Veronderstel dat je iemand haat, wat kan zij doen? Zij kan je geen kracht geven om te haten, dus zegt zij: ”Haat je iemand, vergeef dan” Zij geeft je de kracht om te vergeven.

Zoals een zwaard een schild moet bekampen, geen zwaard. Geweld kan dus, zoals wordt gezegd, alleen overwonnen worden door geweldloosheid. Als we moeten groeien, Sahaja yogi’s moeten eerst en vooral groeien, moeten we op dezelfde manier zien hoe zacht we praten, hoe vriendelijk we praten, hoe attent we zijn. Dit is wel uiterlijk, maar als je het uiterlijk begint te doen, komt de energie ook innerlijk.

Je kan zeggen: ”Moeder, zelfs als we denken, dan is dat toch ons denken. Neen, op dat moment denk je niet. Om zo te denken komt de energie van de Kundalini. Omdat je haar hulp vraagt. Zij is bereid alles te geven wat zij heeft, maar hoe kan zij je iets geven wat zij niet heeft?

Stel je voor dat je kwaad wil worden. Zij bezit niet de kracht om woede te tonen, hoe kan zij je dan woede en opvliegendheid geven. Soms probeer ik wel eens: “Even kijken of ik in mijn ego geraak.” Hoe ik daar moet geraken, weet ik niet, want deze Kundalini weet niet wat dat ego is, hoe het gesust moet worden en hoe zij je kan doen zweven. Neen. Neen, welke energie zij ook is, dat zal zij je geven.

Onthoud dus alsjeblieft dat. degenen die proberen invloeden, conditioneringen, ego en zo meer binnen te brengen, niet zullen groeien omdat ze niet de energie van de Kundalini zullen ontvangen maar een energie van buiten af, die totaal nutteloos is.

De kracht van de Kundalini is dus volledige zuiverheid, voorspoed, heiligheid, kuisheid, zelfrespect, zuivere liefde, onthechting, zorgzaamheid, verlichte aandacht, om je vreugde te geven. Zoals iedere moeder wil dat haar kind vreugde kent. Zij zal op alle mogelijke manieren trachten vreugde te geven aan haar kinderen. Zo ook heeft deze Kundalini maar één kracht, namelijk haar eigen kinderen vreugde te geven en dat is wat zij doet.

Veronderstel, ik bedoel, ik weet niet over moderne moeders, maar normaal, als ik naar mijn moeder zou gaan en zeggen: “Leer me boos worden.” Ze zou zeggen: “Ga je neus afsnijden.” Of ik zeg haar: “Zeg me hoe ik leugens kan vertellen.” Ze zal zeggen: “Knip je tong af.” Als ik zeg, “Zeg me hoe ik het slechte in anderen kan zien,” Ze zal zeggen: “Het is beter je ogen uit te halen.” Al deze ideeën die we in onszelf koesteren maken het de Kundalini heel moeilijk om in je aandacht te komen.

Nu vragen mensen altijd: “Moeder, hoe moeten we groeien? Wat moeten we doen?” Daarom zeg ik: introspectie. Er zou introspectie. moeten zijn. Wat wil ik in dit leven? Ik zou in staat moeten zijn om van veel meer mensen te houden, zonder lust, hebzucht of verwachtingen. Goed, dan zullen de stromen van abstracte liefde vloeien.

Zij geeft je de staat van getuige. Zij geeft je vrede. Hoeveel zaken moet zij je geven die je zo sterk maken, zo erg krachtig. Niemand kan je lastig vallen. Zij geeft je veiligheid. Zij geeft je vrede. Zij geeft je wijsheid. Maar als je om domheid wil vragen, kan zij dat niet geven Het is onmogelijk want zij heeft het niet in zich. Iedere Sahaja yogi die moet groeien, moet dus weten wat zijn eigen Kundalini te bieden heeft.

Als je het nu andersom probeert te doen, dan spring je naar de linker of de rechter kant. Als je naar de linkerkant springt, begin je naar links te bewegen. Dan kan je om het even wat worden.

Alles wat we horen over mensen die moorden, verkrachten en zo meer, al deze zaken doen gemakkelijk hun intrede omdat deze energie buiten het bereik van de Kundalini ligt. Want als je naar die kant beweegt ... goed, wil je bhoots dan kan je ze krijgen, wil je ziekten dan kan je ze krijgen, wil je je inlaten met vieze zaken dan kan je de viezigheid krijgen. Wat je ook wil kan je krijgen. Dat is ook verkrijgbaar. Niemand kan je tegenhouden. Wil je link zijn, wil je achter de rug van anderen praten, goed, doe maar. Dit is ook heel gangbaar. Ik heb gehoord dat Sahaja yogi’s, vooral dames, achter de rug van anderen praten, discussiëren. Zo kunnen we nooit groeien. Als je moet praten, zeg dan goede dingen over anderen. Anders is het beter niet te praten. Deze zaken gaan ons niet helpen.

We zijn nu, in dit stadium, niet op aarde om meer kerken, tempels of moskeeën te bouwen, neen, er zijn er genoeg, we hebben genoeg problemen gehad. Nu willen we dus voor onszelf een plek van liefde en zuiverheid maken, maar als zij die daar verblijven zo niet zijn, hoe kan er dan liefde zijn. Dan zal er altijd jaloezie, egoïsme en zo meer aanwezig zijn.

Als we dus over het licht van de Kundalini praten, moeten we begrijpen dat dit licht zich in jouw leven verspreidt, evenals buiten jouw leven en dat het zich op een heel mooie manier uitdrukt. Iedereen zegt dat Sahaja yogi’s er heel anders uitzien dan andere mensen. “Hun gezichten stralen. Er is ... ze zien er uit als bloemen” zovelen zeggen dat. “Het zijn heel mooie ontspannen mensen.” De mensen in Cabella waren bijvoorbeeld erg onder de indruk. Ze zeiden: “Het zijn jonge mensen die naar hier gekomen zijn en ze vechten niet, er zijn onder hen geen hooligans.” Ze waren erg verrast dat jullie zo redelijk waren en met zovelen. Als zoveel mensen waar dan ook samenkomen zijn er heel snel onlusten. Ik bedoel, zelfs een kleinere groep kan gek worden, ze worden woedend zonder enige reden.

Dit collectief gedrag van jullie was dus duidelijk zichtbaar voor deze eenvoudige dorpelingen. Dat moet je gewoon verlangen. Je moet gewoon verlangen en dit zuivere verlangen brengt je in de juiste richting. Iets anders kan dit verlangen je niet geven. Wil je geld? Goed je kan het krijgen. Ga naar de rechterkant. Wil je op die of deze manier aan geld geraken? Doe maar op. Dan wil je iemand vermoorden? Goed, ga naar de rechterkant. Je kan veel mensen vinden die om het even wie kunnen vermoorden als ze dat willen. Dan wil je in de belangstelling staan of zoiets. Goed, ga naar de rechterkant.

Dat kan allemaal, alles wat je wil, afhankelijk van de beweging die je maakt. Maar als het gaat om jouw spirituele groei, dan zou je verlangen een zuiver verlangen moeten zijn om die hogere persoonlijkheid te worden in liefde en prachtige verstandhoudingen.

Vandaag vereer je jouw Kundalini. Je vereert ook de Adi Kundalini. Nu moet je trachten uit te maken wat wij doen in verband met de Adi Kundalini. Als je de Adi Kundalini vereert dan zal haar reflectie binnen in jou, je eigen Kundalini, heel gelukkig zijn. De godheden zullen ook gelukkig zijn. In deze gelukkige toestand kan je een veel diepere ervaring voelen, dat is een feit. Maar om het in stand te houden moet je mediteren, anders zullen al deze energiestrengen die tijdens de puja zijn opgestegen, weer wegzakken.

Ik weet dat iedereen graag naar de puja komt, ze genieten ervan. Maar je moet begrijpen wat je in deze puja krijgt. Je komt hier omdat je verlangt naar dat hogere leven. Maar tracht dan uit de nonsens van dit dagelijkse leven te geraken. Als je dat wil kan je dat. Het is weer een kwestie van willen. Over het algemeen gaat het over ‘willen’. Wat is je verlangen? We hebben verlangens zoals ‘kinderen’. Sommige mensen willen kinderen. Als de kinderen geboren zijn zeggen ze: “Mijn God, help me, wat voor kinderen zijn dit?”

Dan wil je geld en de meeste van deze op geld beluste mensen zitten nu in de gevangenis. Dan wil je beroemd zijn. Beroemdheid helpt nooit iemand. Het geeft je alleen problemen met jaloezie en allerlei dingen. Als beroemdheid zo een goede zaak was, waarom zouden mensen dan jaloers zijn?

De kracht van de Kundalini, die jouw eigen Moeder is, die moet opstijgen en opkomen, die zich moet manifesteren doet dat omwille van jouw zuiver verlangen. In je introspectie, in je puja’s, in je meditatie, als je voor jezelf uitmaakt waarom je mediteert, dan is dat om het zuiver verlangen naar medegevoel en liefde in ons te doen ontwaken. Je bent al in meditatie, je bent al aan het groeien, het is begonnen en je zal zo snel groeien dat deze schaal van menselijke conditioneringen en ego’s gewoon zal openbreken. En dan zal dat kleine, nietige ding dat in het heiligbeen zit, stel je voor, er is weinig plek in dit heiligbeen, dan zal het naar buiten komen, zich manifesteren en kan het de hele wereld redden. Zie gewoon de pracht, het uitzettingsvermogen, de grootsheid van deze Kundalini die zich in jou bevond en in volle kracht opkwam en wonderbaarlijke dingen toonde.

Dit zijn de echte grootse mensen en niet diegenen die proberen op te scheppen met een kledingstuk van één of ander merk. Sahaja yogi’s moeten al deze rare ideeën en domme dingen laten varen. Zodat de Kundalini prachtige bloemen draagt, jouw woorden geurig worden, jouw uitstraling rustgevend wordt, jouw glimlach vervullend wordt. Alles, je hele wezen straalt niets anders uit dan goedheid, rechtschapenheid, vrede en vooral vreugde. En de vreugde die je nu voelt en gisteren, toen we samen in de handen klapten en liederen zongen en vreugde voelden bij dat eenvoudige muziekevenement, zonder enige drug, zonder schreeuwen, gillen, niets, heel eenvoudig. De vreugde die we voelden kwam van onze Kundalini die danste. Zij was zo gelukkig, want wat vroeg je toen? Niets, alleen de vreugde van de collectiviteit.

Collectiviteit betekent niet dat we aan elkaar vastgelijmd moeten zijn of zoiets, of dat we samen worden als Gibraltar, de rots van Gibraltar. Neen, dat betekent het niet. Het betekent dat je verbonden bent, waar je ook bent. Dat is collectiviteit. Verbonden zijn betekent niet dat je iemand haat. Neen, het betekent dat je van iemand houdt, dat je om iemand bezorgd bent. De verbinding, de verbindingslijn is er één van liefde en niet van haat. Als je dus met één of meerdere mensen verbonden bent, dan ben je in collectiviteit.

Maar mensen zullen samen leven en het elkaar elke dag moeilijk maken. Sommigen onder hen bezorgen me soms echt hoofdpijn, echt waar, want ze komen zelfs niet in de buurt van echte groei in Sahaja Yoga. Je kan in Amerika zijn, of in India, of waar dan ook. Je bent gewoon verbonden en je bent betrokken. Zodra ergens een probleem de kop opsteekt, om het even waar in de wereld, ben je verbonden en ben je doeltreffend, kan je het de baas.

Maar als je niet verbonden bent en gewoon aan elkaar gelijmd, dan is het erg lastig in die omstandigheden te leven. Ik denk dat mensen de betekenis niet begrijpen van collectiviteit die Ananya is, waar er geen ‘ander’ is. Waar er geen ‘ander’ is, er geen andere persoonlijkheid is. Deze persoonlijkheden zijn van jou gescheiden door de linker en rechter kant. Het kan allebei zijn. Maar je bent volledig jezelf als je absoluut onthecht bent en je Kundalini danst, je bent alleen en nooit alleen.

Dit één zijn met het geheel geeft je alle veiligheid die je wil, alle vreugde die je wil en daarom betekent Kundalini ontwaking collectiviteit. Tenzij je zuivere collectiviteit in je wezen wil, zal de Kundalini niet opstijgen.

Ik voel mij soms verdrietig als mensen mij vertellen: “Deze man is zo, deze vrouw is zo en zij zegt zo’n dingen en zij probeert orders te geven of die man is zo ...” Dan begrijp ik niet wat ze hier doen. Wij willen geen Hitlers.

Deze houdingen die we tot hiertoe hadden waren van een ander niveau, zoals meer geld verdienen, meer welvaart verwerven, meer huizen, meer auto’s, meer vrouwen, meer echtgenoten, wat dan ook, kinderen. Maar alles verandert in Sahaja Yoga. Je geniet van alles. Goed, dit is jullie zaal, het maakt niet uit wie ervoor betaalde, ik geniet ervan. Het is beter er niet voor te betalen en te genieten van het geld van anderen. Dit tapijt is niet van mij en dat heel goed, Het is uitstekend. Het is mooi en ik geniet ervan. Misschien is de eigenaar er op één of andere manier over bezorgd. Het kan beschadigd worden of zo, maar ik geniet ervan.

Als deze onthechting er komt, dan geniet je echt van alles. En alleen met die onthechting geniet je ook van anderen. Omdat je onthecht bent, omdat je van niemand iets wil. Je geniet gewoon van mens tot mens. Dat betekent dat je van de Spirit van iemand anders geniet, via je eigen Spirit. ‘Atmane maneta’ je geniet alleen via je eigen Spirit van de Spirit in de andere. En je weet ook dat de Spirit zelf de bron van kennis is. Het licht van de Spirit is het licht van liefde, mededogen, vergeving, alles. Dat alles begint door jullie gelaat te stralen. Ik bedoel dat je een Sahaja Yogi aan zijn gelaat kan herkennen. Het is niet nodig daarvoor de handen te gebruiken. Je weet dat het een Sahaja yogi is, het kan niet anders.

De relatie met de Adi Kundalini is dat zij de reflectie is van de Adi Kundalini. Wat nu die reflectie betreft ... stel dat je een Indische spiegel neemt: je kijkt er in en je komt tot de bevinding dat je er niet uitziet, hij zal je misschien gewoon in drie stukken breken of zoiets. Maar als je een Belgische spiegel neemt, dan is het spiegelbeeld correct, volledig, maar nog niet in drie dimensies. Hier gaat het om een reflectie in vier dimensies. Zij heeft vier dimensies en dit wordt de Turya staat genoemd. En jij weerspiegelt die persoonlijkheid in vier dimensies door de spiegel van jouw verlangen. Het verlangen is de spiegel en het spiegelbeeld is compleet.

Als je de Adi Kundalini vereert, tracht je dus je Kundalini te zuiveren en eveneens de godheden te behagen. Want dit is een object, het is een onveranderlijk object, maar het spiegelbeeld kan wel veranderen.

De beweging van de Kundalini hangt ook af van de aard van de mens, hoe het staat met zijn verlangen om zijn Kundalini te doen opstijgen Eerst en vooral zijn er mensen die twijfelen. Ze geloven zelfs niet dat de Kundalini bestaat. Goed, zelfs al ze het geloven zeggen ze: “Och, de lucht komt misschien van ergens anders.” Ze willen het niet geloven. Het is dus een kwestie van eerlijkheid. De Kundalini kan je geen oneerlijkheid geven. Zij kan je eerlijkheid geven en geloof in eerlijkheid. Zij geeft je dus geloof in goedheid, geloof in eerlijkheid, niet met een preek of een lezing, niet met Bijbel lectuur of zoiets, maar door je een echte ervaring te geven.

Veronderstel nu dat je naar de tuin wil gaan, veronderstel. Je wil gewoon naar de tuin en plots ben je in de tuin. Dan zal je weten dat je verlangen zuiver is, daarom heeft het gewerkt. “Hoe kom ik in de tuin? Is de tuin naar me toe gekomen of ben ik hem binnengestapt?” Al dit soort zaken overkomen je de hele tijd. Dit zijn wat ze mirakels noemen, mirakels van Sahaja Yoga. Dat is het niet. Het is het zuivere verlangen dat het uitwerkt omdat het zo krachtig is. Het werkt gewoon uit. En als het alles zo uitwerkt, ontwikkel je dat vertrouwen binnen in jezelf. Dat vertrouwen dat in jezelf aanwezig is, niemand kan dat vertrouwen aanvechten dat geen blind vertrouwen is maar een vertrouwen met open ogen, dat je ervaart, dat in jezelf gevestigd is en niet kan aangevochten worden. Als je het vertrouwen hebt zal het gebeuren.

Daarom zeg ik altijd geen lichtzinnig uitspraken te doen, want jullie zijn Sahaja yogi’s, jullie zijn verbonden. Als je zegt: “Laat dat vliegtuig te laat zijn, dan zal het zo zijn.” Het is niet nodig zo’n dingen te zeggen. We hebben zoveel ervaringen van die aard gehad. Ik heb Sahaja yogi’s gezegd geen lichtzinnige uitspraken te doen want je moet weten dat jullie nu verbonden zijn. Jouw zuiver verlangen wordt nu vervuld en nu ben je verbonden, nu ben je goddelijk, jullie zijn gerealiseerde zielen, jullie zijn anders dan anderen. Je kan het je niet voorstellen, zo kan ik niet iedereen toespreken.

Neem bijvoorbeeld om het even welke rechter, zelfs in Frankrijk. Ik kan hen niets uitleggen of hen zelfs niet toespreken, het gaat hen te boven. Maar met jullie wordt al deze subtiele kennis gewoon geabsorbeerd omdat je Kundalini ze absorbeert.

Nu weet je dat ik altijd zoveel transpireer. Waarom? Omdat ik steeds maar jullie hitte absorbeer. Ik absorbeer zoveel dat ik transpireer. Heel erg. Ondanks het feit dat jullie een fijne koele bries voelen heb ik het heel warm.

Dit absorbeert jouw Kundalini ook. Maar wat jij ook absorbeert, wordt daarna terug door mij geabsorbeerd. Maar dat wordt als een barometer. Je weet onmiddellijk: “Dit is van dit, dit is van dat. Hij is heel heet, hij is zo ...” Je weet onmiddellijk, zonder nadenken, zonder er om te vragen, zonder enig verlangen, je weet hoe iemand is. Maar dezelfde kerel zal met anderen heel vriendelijk zijn, dat is in orde, maar jij zal het niet kunnen verdragen, want jouw Kundalini is een barometer en vertelt je wat er met anderen en met jezelf mis is.

Nu is bijvoorbeeld de Agnya een probleem, de Agnya. Iedereen zegt: “Moeder, de Agnya is een probleem, de Agnya is een probleem.” Dat betekent, ik ben egoïstisch. Niemand zegt dat maar dat is wat het betekent.

Jij bent dus degene die het over jezelf kan weten, dat is zelfkennis, en je kan het ook van anderen weten door de zuiverheid van de Kundalini, die de spiegel is. En hoe meer je een goede spiegel wordt, hoe meer de Kundalini zich vertoont.

Het is voor ons dus belangrijk te weten dat onze Kundalini is ontwaakt, dat zij het zuiver verlangen is, onze zuivere Moeder. Iedereen heeft een afzonderlijke moeder, een individuele moeder en dat is deze Kundalini die we elk afzonderlijk hebben. Zij is verschillend van de andere omdat haar bewustzijn over ons verschillend is. Maar in haar taak, in haar werkwijze is zij juist hetzelfde bij iedereen. Zij weet alles van mij, zij weet alles van jou, zij weet alles van jou, dus is zij, wat kennis betreft, op zekere manier verschillend. Maar zij werkt in iedereen helemaal op dezelfde manier. Je zal niemand vinden met de Kundalini in de maag of in de keel. Zij bevindt zich op dezelfde plek en beweegt op dezelfde manier. Zij geneest op dezelfde manier, werkt op dezelfde manier, maar zij heeft de kennis. Zo heb je bijvoorbeeld twee Mercedes auto’s, ze werken op dezelfde manier, helemaal dezelfde. Stel dat je van hier naar Frankfurt moet rijden. Als de baan kronkelt zal de auto de kronkels moeten volgen. De andere Mercedes die op een rechte baan terechtkomt zal de rechte baan volgen. Maar ze werken op dezelfde manier.

Alleen de kennis die zij over jou heeft is bijzonder. Zij kent je heel goed, door en door. Denk eraan, je kan haar niet om de tuin leiden. Zij kent je heel goed en daarom zijn we vandaag hier, om onze Kundalini te vereren, om haar alle erkenning te geven. “O Moeder, U hebt ons deze grootse krachten gegeven. U hebt ons deze subtiele kennis binnen in onszelf gegeven. U hebt ons de liefde gegeven die de hele wereld omvat.” Naarmate je meer en meer bewust wordt van haar connecties, haar zeer delicate connecties, zal je versteld staan. Op één van mijn foto’s moet je veel lijnen gezien hebben die zo gingen, heel dunne scherpe lijnen. Dit is wat we nu zijn.

Nu zijn we gerealiseerde zielen. Alleen, als we onszelf willen ontwikkelen en groeien, dan moeten we vragen om en verlangen naar iets heel moois. Maar als onze aandacht gaat naar zinloze zaken, hoe zal je dan groeien? Daarom zeg ik dat we moeten mediteren, om tot gedachteloos bewustzijn te komen, waar we de Kundalini kunnen laten groeien.

Ik hoop dat de mensen, na het programma van vandaag, aandacht zullen besteden aan hun eigen Kundalini en niet aan de tekorten van anderen. Eerst moet je een persoonlijkheid ontwikkelen met dit soort van mededogen, liefde, alles. Dan pas zal je versteld staan. Je zal uitgroeien tot een echt prachtig beeld van menselijke perfectie.

Moge God jullie zegenen.