21 marzo 1999
Birthday Puja
New Delhi (India)
[Discorso in Hindi]

Dopo aver visto questo amore, il mio cuore trabocca. Ritengo che l’amore sia un grandissimo potere dal quale moltissime persone vengono attratte e divengono felici. È qualcosa di molto sorprendente.
In questo Kali Yuga nessuno avrebbe potuto vedere la grandezza dell’amore. Penso che, dopo averlo visto, dovreste tutti imparare ad accrescere il vostro amore. E questo è molto semplice. Potete farlo in questo modo: meditando la mattina e la sera. Allora i cattivi pensieri nella vostra mente, che provocano gelosia e collera e vi fanno rimanere male per delle inezie, avranno fine. Dopodiché, ciò che rimane è Nirmal prem (amore puro). Con questo amore, potete infondere nuova vita al mondo intero.

[Discorso in inglese] 

Ho detto loro in hindi che qui si può vedere la manifestazione dell’amore in moltissimi occhi. E quando ho visto l’entusiasmo, anche il mio cuore si è riempito di un grande amore, di un amore più grande.
Si può dunque vedere quanto sia potente questo amore. Qualsiasi sentimento cattivo, qualsiasi pensiero negativo ed anche qualsiasi elemento autodistruttivo può essere corretto e controllato molto semplicemente in Sahaja Yoga, se meditate con cuore sincero la mattina e la sera, due volte (al giorno).
In quel momento naturalmente non dovreste guardare l’orologio, ma gioire, gioire della vostra meditazione. Ciò vi darà una grande forza di amare gli altri, di perdonarli, invece di rimanere male per delle inezie, invece di irritarvi perché ritenete che la vostra dignità sia stata sfidata; oppure a volte si diventa aggressivi, molto aggressivi verso gente che non ha alcuna colpa.

La cosa migliore è sentire le vibrazioni dell’altra persona. Se le vibrazioni sono cattive, non serve a niente combattere: genererà altra confusione. Se qualcuno ha pessime vibrazioni, non potete combattere con lui, non potete controllarlo.
Se poi qualcuno ha una altissima opinione di sé, non dovreste cercare di essere concilianti o di scendere a patti con lui; oppure a volte si prova anche a lusingarne la vanità. Così facendo lo rovinate ancora di più. Pertanto, la cosa migliore è mostrare il vostro amore in un modo diverso e molto dolce.
Vi farò un esempio che vi ho raccontato molte volte. Mi recai ad incontrare Gagangarh Maharaj, che viveva su una altissima montagna dove non vi era modo di arrivare in auto o altro; così dovetti andarci a piedi.
Allora tutti obiettarono: “Madre, perché dopotutto dovrebbe andare fin lì?”.
Risposi: “Sentite le vibrazioni. Le vibrazioni sono buone, giusto? Per questo ci vado”.
Lui però aveva parlato a molte persone di me, dicendo: “L’Adi Shakti è nata (ed è) a Bombay. Perché allora venite da me?”. E ce lo riferirono. Dissi: “Devo vedere quest’uomo”. E quindi mi recai da lui per incontrarlo.
Lui era considerato capace di controllare la pioggia, era in grado di controllare la pioggia. Ma quando arrivai da lui, era seduto su una pietra e scuoteva la testa con grande agitazione. E pioveva così intensamente che quando arrivai da lui ero completamente inzuppata. Entrai nella caverna dove viveva e lui arrivò molto in collera con la pioggia.
Esordì dicendo: “Madre, perché non mi ha permesso di controllare la pioggia?”.
Risposi: “Io non l’ho fatto”. “Sì, Lei lo ha fatto. Infatti io riesco sempre a controllare la pioggia, e Lei stava arrivando fin qui con il mio invito: la pioggia non avrebbe dovuto comportarsi male”.
Io dissi: “No, no, non si è comportata male”. Era molto adirato per quanto era avvenuto, sapete. Continuai: “Calmati, ti dirò che cosa è accaduto. Sai, tu hai comprato un sari per me ma sei un sanyasi (rinunciante, asceta), e io non avrei potuto accettare un sari da un sanyasi, ma la pioggia lo ha reso necessario. Adesso sono tutta inzuppata, così sarò costretta ad accettare il tuo sari”.
Egli sentì subito un fortissimo amore per me, si mise a piangere e cadde ai miei piedi. Poi esclamò: “Madre, adesso mi rendo conto della grandezza dell’amore, di come distolga dalle cose terrene e dai comportamenti aridi e conduca in un luogo dove si può gioire della pioggia di amore”.
Questa è una delle storie che vi racconto. Ma il significato essenziale dell’intero episodio è che dovreste cercare di mettere in pratica il vostro amore, i vostri trucchi di puro amore, di amore puro; e funziona. E dovete imparare, gradualmente imparerete a provarci. Non dovreste desistere. Alcune persone sono molto difficili, ne convengo; molto, molto difficili. Ma almeno provate con chi non è così difficile. E vi stupirete di avere un’ottima compagnia e molti amici, molte amicizie, come le abbiamo ora qui in Sahaja Yoga.
La prima volta che sono venuta a Delhi mi sono spaventata molto perché c’erano pochissimi sahaja yogi e avevano portato – non so perché volessero celebrarmi un puja, forse i sahaja yogi di Bombay avevano riferito loro qualcosa – avevano portato il kumkum e tutto il resto in piccolissime bottiglie di plastica. Oh, mio Dio! Ero proprio tutta contratta, sapete, a causa della loro ignoranza. Dissi: “Che fare adesso? Che cosa accadrà?”.
Oggi, invece, la stessa Delhi è diventata così grande, così bella, così piena di entusiasmo.
Li ho visti con le loro bandiere e non sapevo ci sarebbe stata qui una simile processione di bandiere, anche se mi pare sia stata fatta una o due volte a Cabella. Ma come hanno gioito gli uni degli altri! È davvero notevole.
Se sapete gioire dell’amore, gioirete soltanto dell’amore per gli altri, non per voi stessi. Al contrario, noterete come il vostro corpo, la vostra mente, i vostri pensieri, ogni cosa sia protesa a creare amore per gli altri, non per voi stessi. L’intero atteggiamento cambia. Così come nell’oscurità non riuscite a vedere niente, ma se c’è anche solo una piccolissima luce si diffonde ovunque. Nessuno dice alla luce di diffondersi ovunque, ma lei lo fa. Allo stesso modo voi siete tutte persone illuminate, siete tutti illuminati dall’amore; e la luce di questo amore si diffonde automaticamente, spontaneamente, sahaj.
Sono rimasta davvero incantata anche dal modo di danzare e di gioire della nostra Yuva Shakti.
Penso sia una grandissima benedizione, perché oggigiorno i nostri ragazzi, i nostri giovani si stanno smarrendo. Non sono così malmessi (in India) come in altri Paesi, ma è ora in atto una forte tendenza a viziarli rendendoli personalità molto occidentalizzate, viziate. Ora però ho visto così tanti di loro danzare insieme, dimentichi della loro casta, del loro credo, di ogni cosa, e gioire della compagnia reciproca.
Questo è qualcosa che deve avvenire in questa nazione e in ogni nazione: dovremmo tutti sentire l’unione e gioire dell’unione reciproca.
Se non ne gioiremo, saremo come gocce fuori dall’oceano che possono asciugarsi in qualsiasi momento. Se invece siete parte integrante di questo oceano, ciò che accade è che portate con voi ogni movimento dell’oceano, e siete assolutamente parte integrante di esso perché non avete un’identità separata.
Tutte le cose che creano identità separate nella nostra società, o nella nostra cultura, o nel nostro comportamento, nella vita personale, dovrebbero essere tutte completamente represse.
Questo risolverà molti problemi, dalla vita familiare, a quella nazionale, a quella internazionale. Dovremmo dunque eliminare questi sentimenti di separazione secondo i quali si dovrebbero avere case separate, Stati separati, nazioni separate.
Gradualmente tutte le nazioni diventeranno una sola, ne sono sicura: infatti stanno arrivando tempi straordinari e tantissime persone al vertice degli affari entreranno in Sahaja Yoga.
Quando si dedicheranno a Sahaja Yoga, le cose saranno molto diverse. Oggi non è con loro, Sahaja Yoga non è con loro.
Non conoscono il nostro grande movimento di amore, pertanto vogliono separare ogni cosa. Non si rendono conto che un domani saranno ustionati dal calore circostante, o magari saranno trascinati via dalla pioggia, o forse la Madre Terra potrebbe inghiottirli.
Pertanto dovremmo stare tutti insieme, qualsiasi possano essere le differenze. Siamo nati in famiglie diverse - dopotutto non si può nascere tutti in un’unica famiglia - ma adesso appartenete alla famiglia di Sahaja Yoga, e questa famiglia di Sahaja Yoga è una sola. Non crede nell’avere esistenze separate o specialità separate. Siamo tutti una cosa sola con gli altri, e non ci curiamo delle differenze esteriori.
Mi sono commossa davvero molto, perché ora sta arrivando il nuovo anno con una nuova sfida per tutti noi, che dobbiamo accettare: il Kali Yuga è finito e noi dobbiamo instaurare il Satya Yuga, per cui tutti voi, da ogni Paese, dovreste pensare a come poterlo realizzare nella vostra e in altre nazioni.
Quali sono i problemi di un’altra nazione? Rivolgete la vostra attenzione all’esterno, non all’interno dicendo: “Mi occorre questo, mi serve quest’altro, ho bisogno di quello”. Dovremmo renderci conto di cosa hanno bisogno gli altri: che cosa occorre loro, quali necessità hanno le persone della nostra società, della nostra nazione, del nostro mondo. È meglio scriverlo: di che cosa hanno bisogno? È meglio, funzionerà; forse tutto questo potrebbe venire corretto.
È molto importante che i sahaja yogi si siedano a scrivere ciò di cui il mondo ha bisogno e ciò che occorre fare.
Sarà una bella idea che tutti voi aspiriate realmente a quel genere di società omogenea che abbiamo qui oggi (in Sahaja Yoga). E un giorno sarete sorpresi di come saremo noi a guidare e a condurre tutti gli altri con il nostro amore, attenzione e sollecitudine.
Questo è dunque un tempo molto importante, e in questo momento dovremmo pensare tutti in questi termini.
Molte grazie.
Che Dio vi benedica.
[Applausi]