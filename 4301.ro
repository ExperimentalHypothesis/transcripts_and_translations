Traducerea discursului în limba hindi:

Motivul pentru care sărbătorim această zi auspicioasă, este pentru că se spune că Iisus Christos S-a născut în această zi. Se știu foarte puține lucruri despre Iisus Christos, pentru că a plecat la o vârstă foarte fragedă de acasă. Iar după ce S-a întors, El a înfăptuit o muncă măreață și a trăit doar 33 de ani. După aceea, cei doisprezece discipoli ai Lui au răspândit creștinismul. Dar așa cum voi toți trebuie să vă confruntați cu probleme uneori și ei au trebuit să o facă.

Dar acești doisprezece discipoli au înfăptuit o muncă extraordinară. La început, adepții lor au fost cunoscuți ca „gnostici”, adică „cei care au cunoașterea”. Originea cuvântului „gnostic” vine de la „gna”, însemnând „a ști”. Iar ei au fost, de asemenea, torturați de preoții acelor timpuri, extrem de torturați. De aceea, la început, a fost foarte dificil să convingă oamenii cu privire la învățăturile lui Christos. Dar, în acele timpuri, oamenii nu erau suflete realizate. Iar Iisus Christos a spus din nou și din nou: „Cunoaște-te pe tine însuți, cunoaște-te pe tine însuți”. Chiar și după ce a spus asta, fără a înțelege semnificația Realizării Sinelui, oamenii au început să răspândească religia. Fără a vă cunoaște Sinele, religia nu se poate răspândi, pentru că o astfel de religie devine treptat adharma. La fel s-a întâmplat și cu religia creștină.

Este menționat în scrieri că Iisus Christos a mers la o nuntă. Acolo, și-a pus degetul în apă și a transformat-o în vin. În limba ebraică - aceste lucruri fiind la început scrise în această limbă - se spune că gustul apei a fost transformat în gust de suc de struguri. Iar pentru must și vin există un singur cuvânt în ebraică. Creștinii au schimbat înțelesul acestui cuvânt în alcool, spunând că trebuie să bem alcool când sărbătorim. Astfel, alcoolul a devenit popular printre creștini. Alcoolul este motivul pentru apariția întregii adharma. El generează în ființele umane o atenție deficitară. Cum ar fi putut Iisus să spună așa ceva? Să schimbi gustul apei în must e foarte simplu. Eu însămi o pot face, punându-Mi degetul în apă. Dar sunt uimită în ce măsură au adoptat oamenii alcoolul.

Am fost în Anglia; acolo se consumă alcool fie că e vorba de nașterea cuiva sau de moartea cuiva, pentru orice se consumă alcool. Iar alcoolul a devenit atât de popular, încât englezii nu ar vorbi despre nimic altceva. Oriunde te duci acasă la cineva, ți se oferă o băutură alcoolică. Fără să bea, ei nu știu cum să vorbească cu tine. Astfel alcoolul a devenit predominant. Dar, a spune că Iisus Christos a încurajat consumul de alcool este cea mai mare nedreptate. Nicio încarnare divină nu ar fi putut susține să mergeți împotriva dharmei.

Chiar și în India alcoolul a devenit foarte important. Când eram mici, în timpul dominației britanice, indienii nu obișnuiau să bea, din câte știu. În afară de cei cu poziții înalte, nimeni nu obișnuia să bea. Acum, chiar și oamenii de rând pot fi văzuți consumând alcool. Nimeni nu se gândește în ce stare deplorabilă îi duce alcoolul pe oameni, determinându-i să comită păcate. Deci aș vrea să vă spun, în primul rând, că a consuma alcool, așa cum fac creștinii, nu este o activitate religioasă. Au mers atât de departe, încât produc alcool și în biserică în Roma. A comite păcate (adharma) în numele religiei (dharma) este după părerea Mea un act impardonabil. Astfel acceptă oamenii tot ce este rău.

Țelul lui Iisus Christos a fost să deschidă Agnya chakra care există în interiorul vostru. Iar pentru a atinge acest țel S-a lăsat răstignit, iar apoi a înviat. Pare să fie un miracol, dar pentru Dumnezeu nu există miracole. El a dovedit că ființele umane se pot ridica deasupra chakrei Agnya, iar la nivelul acestui centru El ne-a dat două mantre, pe care le numim bija mantre: Ham și Ksham. Ksham înseamnă a ierta. Ksham este cea mai mare mantră. Dacă o persoană știe cum să ierte, ego-ul ei este complet distrus.

Pentru un lucru oricât de mic oamenii capătă ego. Spre exemplu, dacă spui cuiva să stea pe jos, ego-ul lui este rănit. Dacă cuiva i se spune să se așeze pe scaun, se va plânge că scaunul este prea mic. Toți au anumite idei iluzorii despre ei înșiși și dacă așteptările nu le sunt îndeplinite, ego-ul lor se manifestă imediat. În mod involuntar astfel de lucruri se pot întâmpla câteodată. Și dacă astfel de lucruri se întâmplă involuntar, oamenii egoiști o iau totuși drept o insultă. Astfel, acest gen de oameni își fac viața nefericită, gândind tot timpul că sunt insultați și umiliți. Sunt întotdeauna obsedați de acest gând și înțeleg într-un mod negativ tot ce li se spune. Deci trebuie să cugetăm și să luăm aminte la tot ce a spus Iisus Christos: „Oricare sunt cei care v-au rănit sau care v-au greșit, iertați-i”. Acum încercați să vedeți, dacă iertați pe toată lumea, ce se va întâmpla? Nici nu veți suferi și nici nu veți avea probleme la nivel mental. Nu vă veți gândi la acea persoană, ca atunci când nu iertați. Nimic nu vi se poate întâmpla pentru că voi ați iertat pe toată lumea. Această putere o obținem de la Agnya chakra.

Persoana a cărei chakră Agnya este curată, iartă pe toată lumea. Ce altă alternativă avem? Dacă nu iertăm, ne torturăm pe noi înșine și ne creăm singuri necazuri, iar cealaltă persoană, care ne-a rănit în mod conștient poate, va căpăta putere asupra noastră. Deci „iertarea” este cel mai important mesaj pe care Iisus Christos l-a transmis umanității. A doua mantră este „Ham”, care are un înțeles complet opus cuvântului „Ksham”. „Ham” înseamnă să te cunoști pe tine însuți. Trebuie să știți că voi sunteţi Spiritul. Nu sunteți acest corp, această minte, acest creier sau ego-ul, ci sunteți Spiritul! Când cunoașteți acest „Ham”, atunci știți că sunteți Atma. Spiritul, înseamnă că toate aceste lucruri urâte, cum ar fi ego-ul, prostia, ignoranța, care sunt în mintea voastră, sunt toate inutile și lipsite de semnificație. Când sunteți Spiritul pur, aceste negativități nu au absolut niciun loc în Spirit, iar voi sunteți foarte puri.

Deci Iisus a spus două lucruri: primul este că trebuie să iertați pe toată lumea. Dacă cineva vă rănește conștient sau inconștient, iertați-l. În acest fel nu veți fi torturați. Dacă iertați sau nu iertați ce faceți de fapt? Nimic. Dar dacă nu iertați vă torturați singuri, asta pentru că persoana care v-a supărat nu e deranjată cu nimic. Deci dacă se întâmplă astfel de lucruri, trebuie să dezvoltați deprinderea de a ierta. Al doilea lucru pe care l-a spus este că, în esență, sunteți Spiritul. Ar trebui să vă cunoașteți Spiritul. Nimeni nu poate aduce atingere Spiritului sau să-l distrugă sau să-l tortureze. Dacă sunteți Spiritul atunci ar trebui să fiți stabilizați în El. Dar pentru a atinge Atma tattwa, este necesară trezirea energiei Kundalini. Iar după trezirea energiei Kundalini, trebuie să o stabilizați. Trebuie să vă stabilizați. Până când nu vă veți stabiliza, veți rămâne prinși în mrejele lucrurilor stupide. Deci ar trebui să știți cum să vă stabilizați în interior, cum să rămâneți în Spiritul vostru.

Când veți începe să vă stabilizați în Sinele vostru, veți simți o pace profundă în interior și nu vă va mai tulbura nimic. Stabilizându-vă în această aură de pace, veți fi surprinși, că lucrurile mărunte, care obișnuiau să vă îngrijoreze mereu, se vor sfârși. Veți fi tot timpul scăldați în bucuria Spiritului. Pentru a atinge Spiritul, așa cum v-am spus, este esențială trezirea energiei Kundalini. Fără această trezire este imposibil. Dar chiar și după aceea, după trezirea energiei Kundalini, oamenii se pierd. Nu merg în profunzime.

Deci, dacă punctul central este Agnya voastră, dacă țelul vostru este să o traversați, atunci vă veți da seama că ea vă creează confuzie. Din cauza chakrei Agnya sunteți prinși în mrejele diferitelor gânduri și aveți diverse probleme. Dar când traversați acest centru al chakrei Agnya și treceți dincolo de ea, atunci toate aceste probleme ale voastre se sfârșesc. De aceea, chakra Agnya are o semnificație aparte, atât de importantă încât este scris în Biblie că cei care aplică vermilion pe frunte vor fi salvați. Este scris. Ei nu pot fi decât Sahaja Yoghinii. Cine altcineva ar putea fi?

Este o sarcină uluitoare. Iisus a avut doar doisprezece discipoli. Voi sunteți mii. Munca pe care și-a asumat-o fiecare din cei doisprezece discipoli, dacă toți ați depune a mia parte din acel efort, atunci răspândirea Sahaja Yogăi ar putea atinge orice nivel. Mă bazez pe voi toți, ca unic sprijin, pentru a duce Sahaja Yoga pe culmi nebănuite și pentru a o răspândi în întreaga lume.

Traducerea discursului în limba engleză

Îmi pare rău că a trebuit să vorbesc în hindi dar majoritatea celor prezenți aici înțeleg doar această limbă. Când Mă aflu în țări străine, vorbesc în engleză tot timpul, doar în engleză, iar apoi, îmi doresc pentru un timp, o schimbare. Referitor la măreața încarnare pe care o celebrăm azi, Shri Iisus Christos, le-am spus că a venit pe acest pământ cu o misiune foarte importantă, aș spune una dintre cele mai importante din câte au existat, pentru că Iisus a dorit să deschidă Agnya Chakra, care era atât de strâmtă și nu a putut fi deschisă înainte de venirea Lui. Pentru asta a trebuit să își sacrifice viața. Numai prin acest sacrificiu, măreața chakră Agnya a putut fi deschisă.

A fost conștient de acest lucru. Știa că asta se va întâmpla, că va trebui să accepte cumva acest sacrificiu. În realitate, El a fost o personalitate divină și nu a avut nicio problemă în a face acest sacrificiu. Dar a crezut că ar putea exista și o altă cale prin care chakra Agnya să fie deschisă. Însă El a trebuit să își sacrifice propria viață, iar prin acest sacrificiu a arătat că dacă trebuie să te înalți deasupra acestei vieți pământești, superficiale, trebuie să te sacrifici într-un fel. Ce să sacrifici? Să sacrifici cei șase dușmani. Dar prin trezirea energiei Kundalini, toți cei șase dușmani devin complet detașați de voi. Depinde doar de modul în care s-a ridicat energia voastră Kundalini. Dacă se ridică într-o manieră perfectă, am văzut că oamenii, din prima clipă, devin complet realizați. Sigur sunt foarte puțini, dar există; asta în timp ce observ că cei mai mulți dintre voi aveți mici probleme, iar una dintre ele, la majoritatea, este chakra Agnya.

Cum ajungem să facem chakra Agnya să lucreze atât de mult? Aceasta se întâmplă deoarece gândim ca reacție, ca o reacție la orice vedem în exterior. Reacționăm la absolut orice. Văzând toate aceste lămpi, aș putea reacționa spunând: „De unde au aceste lămpi? Oare cât au costat? Unde sunt păstrate tot timpul anului?” - tot felul de lucruri. Aș putea reacționa astfel. Această reacție vine din condiționările noastre sau din ego. Oamenii egoiști sunt extrem de sensibili. Dacă le dăruiești ceva, să spunem, despre care cred că nu este destul de nobil, se pot simți răniți. Se pot simți răniți din absolut orice, pentru că au impresia că sunt ceva special, că sunt superiori și că orice persoană trebuie să se comporte adecvat cu ei, atunci când intră în contact cu ea. Și astfel devin pur și simplu deranjați dacă găsesc că cineva îi subestimează. Asta vine din ego. Ego-ul este o parte integrantă din mișcarea chakrei Agnya, iar a doua parte sunt condiționările voastre.

Spre exemplu, aveți o condiționare: să spunem că sunteți indian, atunci condiționarea voastră ar putea fi ca orice persoană pe care o întâlniți să vă atingă picioarele - este modul vostru de a relaționa. Dacă persoana respectivă nu vă atinge picioarele, vă supărați. Orice lucru de acest fel care reprezintă o condiționare a voastră, vă dă ideea că ați fost insultați sau, în orice caz, că nu ați fost respectați și atunci vă simțiți rău. Celelalte reacții, ale ego-ului, sunt așa cum v-am zis, de genul - văd aceste lămpi și îmi spun: „De ce să nu le am și eu?”; sau dacă le am: „De ce le-aș da altcuiva?”. Sunt reacții ale ego-ului sau ale condiționărilor. Aceste două entități trebuiau înlăturate, iar Christos a înfăptuit acest lucru sacrificându-și viața.

Christos Însuși a fost o personalitate divină, iar o persoană divină este asemeni mării pentru că rămâne la punctul zero, la punctul cel mai de jos. Face toată munca aflându-se în acel punct. Marea va crea nori, va crea ploaie, iar când toate râurile sunt la cote maxime, ele vor curge către mare, asta pentru că marea rămâne la nivelul cel mai de jos. Deci umilința este unul din criterii în Sahaja Yoga. O persoană care nu are umilință nu poate fi numită Sahaja Yoghin. Am văzut că și Sahaja Yoghinii se enervează foarte tare, uneori încep să se răstească, să fie furioși și să se comporte urât. Asta arată că nu sunt încă Sahaja Yoghini, că încă trebuie să se maturizeze.

Deci umilința vă va da o stare mult mai stabilă, mult mai durabilă, aș spune, datorită căreia nu veți mai reacționa, nu veți mai reacționa. Voi reacționați la orice vedeți. Dar, când aveți umilință, nu reacționați ci priviți doar și astfel se naște în voi o nouă stare, starea de martor. Când deveniți martor, pur și simplu priviți, priviți doar. Nu reacționați, nu vă gândiți la acele lucruri, ci sunteți în prezent, iar în prezent priviți doar, priviți și vă bucurați cu adevărat. Mintea voastră nu poate percepe bucuria întregii creații când gândiți. Atunci când nu gândiți, toată încântarea acestei frumuseți a întregii creații se reflectă în voi și vă dă o imensă bucurie și pace. Deci trebuie să învățăm să nu reacționăm.

Problema în ziua de astăzi este că toate ființele umane reacționează din plin. Reacția este principiul de bază al vieții noastre prezente. Orice ziar vedeți, orice carte citiți, pe oricine întâlniți, descopăr că sunteți experți în a reacționa. Oamenii reacționează, iar reacționând, ceea ce se întâmplă de fapt, este că niciodată nu ajung la esența lucrurilor. Esența poate fi atinsă doar prin starea de martor. Asta este ceea ce trebuie să învățăm din răstignirea lui Christos, din nașterea Lui, din faptul că El s-a născut într-o familie foarte umilă, într-o familie foarte săracă, în condiții foarte potrivnice. Prin asta a vrut să arate că toate aceste lucruri exterioare și toată această glorie lumească nu vă fac măreți. Măreția este în interior. Iar atunci când aveți măreție, nu vă mai pasă de lucrurile lumești, pentru că aveți atâta bogăție interioară, încât nu vă mai preocupați de alte lucruri, nu vă mai gândiți la ele și vă trăiți în mod maiestuos propria viață. Asta este ceea ce exprimă viața Lui, faptul că a fost o persoană maiestuoasă.

Altfel, dacă întâlniți pe cineva, un om sărac, să spunem, care a cunoscut sărăcia, el vă va vorbi în stilul unui cerșetor. Cineva născut într-o familie bogată, vă va vorbi într-o manieră epatantă, într-un mod bombastic, prin care va încerca să iasă în evidență. Dar pentru o persoană care este divină, toate aceste lucruri nu contează, nu o ating. Pentru o astfel de persoană bogăția sau sărăcia, pozițiile înalte sau lipsa de putere, sunt toate la fel; iar când se întâmplă asta cu voi, atunci puteți considera că ați devenit Sahaja Yoghini. Am văzut oameni care veneau la Ganapatipule - acum s-au schimbat foarte mult - dar, la început, se plângeau: „Nu avem apă. Nu avem această facilitate”, „E foarte frig” sau „E foarte cald” - tot felul de lucruri. Vorbeau tot timpul de parcă veniseră în vacanță. Este ceva foarte diferit. Sunteți aici pentru a vă dezvolta starea de martor.

Ați privit cerul să vedeți cât de frumos era? Portocaliu, albastru, tot felul de culori erau pe cer. Cerul preia aceste culori automat și se bucură de ele. Nu se preocupă de faptul că ar trebui să rămână permanent așa, că toate aceste culori vor dispărea la căderea întunericului. El privește doar, cerul privește doar. Orice apare în calea lui, el preia. Este atât de frumos și de dătător de bucurie. Deci un alt aspect este că, atunci când sunteți la acel nivel de spiritualitate, sunteți dătători de bucurie, dătători de pace, sunteți plini de compasiune și vă iubiți unii pe ceilalți. Toate problemele ego-ului dispar pur și simplu. Ego-ul este cel mai mare inamic al vostru, cred, și este cel care împiedică cu adevărat manifestarea întregii bogății și frumuseți a vieții voastre. Deci dacă ați putea vedea cum lucrează ego-ul, v-ați bucura pur și simplu. E o piesă de teatru pe care el o joacă - „În regulă, ia să vedem!”. Puteți vedea piesa și dintr-odată veți fi uimiți că voi nu faceți parte din ea, ci doar o urmăriți.

Când sunteți detașați de ego-ul vostru, puteți vedea cum încearcă să vă ispitească. Acestea sunt problemele din ziua de azi și de aceea avem foarte multă nevoie de Iisus. Problema în ziua de azi este că oamenii nu înțeleg cât rău își fac și lor și altora și întregii lumi devenind egoiști. Dacă ar putea înțelege, vă spun că ar renunța. Dar problema este că ei se bucură de ura lor, se bucură de atitudinea lor meschină sau de modul lor de viață de nivel foarte jos. Asta în timp ce voi toți sunteți Sahaja Yoghini și ceea ce trebuie să faceți este să înțelegeți: „De ce îmi acaparează acest ego mintea? Ce am făcut eu? Cine sunt eu?”. Odată ce vă puneți constant asemenea întrebări, ego-ul va dispărea. E o mare problemă și pentru Mine să interacționez cu oameni care au ego, fiindcă nu le pot spune: „Ai ego”. Dacă le spun asta, vor fugi cu toții. Dacă le spun: „În regulă, ești foarte bun, ești foarte drăguț”, egoul lor se va umfla. Vor spune: „Oh, Mama mi-a spus că sunt foarte drăguț”. Este o adevărată problemă. Nu știu cum să Mă descurc cu ego-ul ființelor umane. Știu că au ego, dar nu știu cum să Mă descurc cu el. Cred că doar voi îl puteți corecta, dacă înțelegeți ce este greșit cu voi. Este un mod foarte bun de a rezolva atât problema voastră, cât și pe a Mea.

Viziunea Mea este prea măreață, cred, pentru o singură viață. Îmi doresc Realizarea la nivel global, vreau ca oamenii din întreaga lume să-și primească Realizarea. Este cu adevărat remarcabil cum... În cultura Sahaj avem un antrenament adecvat pentru a scăpa de ego. Voi înșivă vă puteți face introspecția, voi înșivă puteți vedea de ce vă comportați așa. Introspecția pe care și-o pot face Sahaja Yoghinii nu poate fi făcută de alți oameni - pentru că Sahaja Yoghinii pot intra în interiorul lor, pot observa ei înșiși, îi pot urmări pe ceilalți și astfel ei pot încerca să vadă ce face acest „domn ego” în capul lor. Desigur, noi știm că mantra pentru Iisus Christos este cea mai bună pentru a înlătura toate atitudinile egoiste; iar această mantră ajută enorm. Însă atunci când spuneți această mantră, ar trebui să fiți într-o stare foarte umilă. „Ce sunt eu până la urmă? Cine sunt eu? Privesc la puzderia de stele, la multitudinea de lucruri frumoase și cine sunt eu? Ce am făcut eu? De ce să fiu atât de egoist? De ce să cred că sunt cineva?”. De asemenea, alți oameni vă cântă în strună pentru că vor să profite de pe urma voastră. Deci vă vor linguși, spunând: „E grozav, ești extraordinar”; iar voi sunteți fascinați, vă pierdeți pur și simplu. Este ca și cum ați fi aruncați într-o ploaie torențială și inundați totul asemeni unui mare șuvoi de oameni egoiști.

Și dacă priviți în jur astăzi, în aceste timpuri moderne, toți oamenii sunt destul de conștienți de ego-ul lor, foarte conștienți chiar și sunt uimită de modul în care apar în ziare sau în anumite reviste. M-aș simți jenată să apar acolo, pentru că ele sunt într-o asemenea măsură expresia ego-ului vostru și nimic altceva. Oamenii inițiază tot felul de lucruri și au competiții de ego, o mulțime de competiții. Spre exemplu, au concursuri de frumusețe, apoi au o altă competiție pentru Mr. India putem spune, dl. „una”, dl. „alta”. Toate aceste lucruri dau, de fapt, ego persoanei în cauză, iar alții aleargă, de asemenea, după astfel de competiții. Gândesc: „De ce să nu fiu și eu așa? Ar trebui să fiu”. Deci este ceva extrem de morbid, care vă orbește complet mintea, încât începeți să credeți că acesta este modul de a deveni un om de succes. Cât timp durează acest succes? Dispare într-un timp foarte scurt. Dar succesul în Sahaja Yoga va dura veșnic și toată lumea și-l va aminti. Cel care are o astfel de natură umilă va fi amintit de generații de oameni la rând.

Nu am văzut niciodată statuia unei persoane egoiste. Dimpotrivă, dacă a existat vreuna, oamenii au criticat acea persoană spunând: „A fost un om foarte egoist”. Iar în ziua de azi este imposibil, nu cred să existe cineva care să cânte în slava unei persoane care are ego, sau să îi ridice vreo statuie. Deci, în adâncul inimilor noastre, ne plac oamenii umili și dacă vrem ca și noi să fim plăcuți altora, ar trebui să fim, de asemenea, foarte umili. Nu în mod artificial, ci într-un mod real, întrebându-ne și înțelegând: „Cine suntem noi? De ce să fim atât de mândri? De ce să încercăm să-i supunem și să îi necăjim pe ceilalți?”. Dacă înțelegeți asta, îi veți face dreptate măreței încarnări a lui Iisus Christos.

Sunt atâtea calități pe care El le-a întruchipat. Însă pentru noi cea mai importantă dintre ele este faptul că El a traversat ego-ul prin sacrificiul propriei vieți. Este cel mai de seamă mesaj și de aceea trebuie să-l înțelegem. Dar cei ce se dau drept creștini sunt cei mai egoiști. Am fost surprinsă că în Anglia oamenii sunt extrem de egoiști. Sau cei din alte țări din Occident, am văzut, sunt foarte egoiști. Nu au deloc umilință în comparație cu indienii, sunt oameni foarte, foarte egoiști. De ce? Pentru că îl „urmează” pe Christos, vă puteți imagina? Este acesta modul în care trebuie să îl urmăm pe Christos? Cei care se consideră creștini și cei care cred că sunt mari admiratori ai lui Christos ar trebui să reflecte în viața lor umilința, compasiunea și iubirea Lui. Însă nu este așa.

Deci în special cei din țările occidentale trebuie să încercați să învățați cultura Sahaj. În cultura Sahaj, modul în care vorbim, modul în care trăim, modul în care interacționăm este foarte diferit. Și îndată ce viața voastră va începe să se îmbibe de cultura Sahaj, veți fi uimiți atât voi cât și ceilalți de legătura care va fi între voi, de cât de bine vă veți îngriji de toate lucrurile. Este cel mai bun mod de a trăi în această lume ca Sahaja Yoghini: să nu aveți ego, condiționări, nimic de acest gen, să fiți pur și simplu liberi de aceste defecte oribile. Iar apoi, veți fi uimiți câtă încredere vă vor acorda oamenii, cât de mult le va plăcea de voi.

Vă doresc tuturor un Crăciun fericit. Amintiți-vă, de asemenea, de mesajul și viața lui Christos. Dumnezeu să vă binecuvânteze.