29 ottobre 2000
Diwali Puja
Lake Piru, Ventura County (Stati Uniti d'America)
(11/2021 SOTTOTITOLI, traduzione verificata)

S H R I  M A T A J I  N I R M A L A  D E V I

Diwali Puja + Discorso dopo il Puja

Lake Piru, Los Angeles (USA), 29 Ottobre 2000

Oggi è un gran giorno per il mondo intero celebrare il Diwali Puja in America.

È molto importante qui, dove la gente è riuscita a guadagnare denaro, a possederne a volte tantissimo, e dove c’è anche chi dal denaro è stato completamente rovinato.

Quando parliamo di Diwali, dovremmo comprendere per quale motivo il giorno del Diwali accendiamo tutte queste luci.

Qual è il significato di questa combinazione di luci e di Lakshmi, che è nata dall’acqua, che sta in piedi sull’acqua? Perché esiste questa combinazione?

Come sappiamo Lei sta in piedi sull’acqua, in quanto simbolo di prosperità. È insito nella consapevolezza umana il fatto di poter prosperare.

Gli animali non prosperano, hanno tutti le proprie maryada (limiti del giusto comportamento); gli alberi hanno le loro maryada;ma soltanto gli esseri umani possono prosperare. Se però non hanno il senso delle loro maryada,questo è molto rovinoso, è rovinoso per il mondo intero.

Quindi le luci ci sono perché tutti coloro che hanno le benedizioni di Lakshmi devono illuminarsi, devono avere la luce e dovrebbero illuminare anche gli altri. In realtà, però, appena ottengono la cosiddetta Lakshmi (ricchezza), diventano completamente ciechi e dimenticano cosa c’è dietro le benedizioni di Lakshmi.

Innanzitutto, come vediamo, questo simbolo di Lakshmi significa, come vi ho già detto, che una persona che abbia Lakshmi dovrebbe essere molto generosa. Con una mano Lei dà. Una persona che abbia Lakshmi ma sia avara, va completamente contro il principio di Lakshmi. Una persona avara non potrà mai gioire delle benedizioni e inizierà a divenire sempre più povera.

Quando iniziate a dare con la mano sinistra, significa che avete spalancato la porta per far entrare la vostra Lakshmi. Allora la sua grazia si riversa su di voi.

La grazia di Lakshmi ha anche un altro aspetto: dovete dare protezione. Le persone che hanno denaro dovrebbero proteggere, così. Proteggere chi? Proteggere chi si trova in difficoltà, chi subisce crudeltà di tutti i tipi, i bimbi orfani che hanno bisogno del vostro aiuto.

Occorrerebbe prendersi cura di tutti loro e proteggere le persone che dipendono da voi. Questo deve essere fatto con la mano destra. Questo è il simbolo di Lakshmi.

E avete visto che le due mani superiori reggono un loto rosa. Il loto rosa suggerisce che dovete avere amore nel cuore. Il colore rosa è il simbolo dell’amore e della compassione.

Come vi ho già detto, una persona che ha Lakshmi dovrebbe avere una casa in cui tutti siano invitati. Come il loto, che invita dentro di sé tutti gli insetti, anche gli scarafaggi che hanno tanti aculei: lo scarafaggio va a dormire lì tutta la notte, comodamente, e il loto chiude i suoi petali così che lo scarafaggio non abbia nessuna preoccupazione e stia bene.

Simili case devono accogliere ospiti di qualsiasi tipo ed essi dovrebbero essere trattati molto bene, proprio come se fossero entrati nelle vostre case gli Dei.

Ho visto che la gente povera è molto più ospitale di quella ricca. Lo stesso vale per i paesi.

I paesi poveri sono molto più ospitali di quelli ricchi.

È davvero sorprendente che le nazioni ricche alle prese con l’immigrazione abbiano il problema di evitare di dare asilo nei propri paesi.

Stanno seguendo proprio la strada sbagliata per ciò che concerne i simboli di Lakshmi.

L’altro simbolo molto importante è che Lei è in piedi su di un loto. Sono tutti fiori di loto gloriosi, bellissimi che la sostengono, ma il fiore di loto suggerisce che Lei non esercita nessuna pressione, non crea squilibri, non esercita alcun potere intorno.

Ma, in questi paesi in cui la gente ha denaro, si cerca di far prevalere il potere in ogni ambito. Chi ha denaro diventa la persona più potente.

Allora ogni cosa diviene potere. Il denaro è potere, l’amore è potere.

Questo potere non possiede alcuna divinità bensì è un potere di oppressione, di aggressione e di presunzione.

Tutti questi simboli di Lakshmi chiariscono molto bene che oggi, chi ha denaro - persona, paese o nazione - è proprio l’opposto di ciò che dovrebbe essere.

Il motivo è che non sono illuminati.

Devono avere la luce nei loro cuori, come vediamo nel Diwali: deve esserci la luce. E senza l’illuminazione questi ricchi, i cosiddetti lakshmipati, diventano stolti. Ecco perché deve esserci la luce.

Con Lakshmi infatti si può diventare completamente ciechi: la cosiddetta Lakshmi (nel senso di benessere materiale) non vi dà la comprensione corretta di cosa significhi avere denaro, essere ricchi. Che cosa significa? Per questo occorre avere le luci. Finché non avrete la luce della divinità in voi, non comprenderete il sublime simbolo di Lakshmi.

In Sahaja Yoga, però, riteniamo che Lakshmi debba diventare Mahalakshmi. L’uomo deve diventare un uomo superiore, maha-manav. Che cosa significa? Che Lei (Lakshmi) deve diventare Mahalakshmi.

Mahalakshmi è una deità che vi rende del tutto soddisfatti di qualsiasi cosa abbiate. Vi dà una soddisfazione completa. Non solo, ma cominciate a pensare: “Tutto ciò che ho non mi basta, devo avere qualcos’altro! Non denaro, non altre automobili, altri televisori o cose del genere, ma devo avere qualcos’altro che mi dia una vera soddisfazione”.

Sapete che la legge dell’economia è che non siate mai soddisfatti, che niente possa essere soddisfatto. Di conseguenza, continuate a comprare una cosa dopo l’altra. Quando però il principio di Mahalakshmi risplende in voi, allora non desiderate più niente. Volete solo dare e provare gioia della vostra generosità. Questo è il primo segno che state passando da Lakshmi a Mahalakshmi.

Fino al principio di Lakshmi eravate ciechi e, qualunque cosa ci fosse, chiedevate sempre di più, sempre di più. Una volta superato questo stadio, avete la luce, l’illuminazione.

Dopo aver sviluppato correttamente tutte queste quattro qualità di generosità, protezione, ospitalità e compassione, entrate in un’altra idea di movimento, perché vi rendete conto che non c’è niente che dia soddisfazione, che dia appagamento nel correre da una cosa ad un’altra, e da questa ad un’altra e ad un’altra ancora.

E quando certa gente si rivolge alla collettività usa dei metodi per attrarre le persone ed estorcere loro denaro. Esistono tanti modi. Quando ero nella nostra Italia, ad esempio, volevo acquistare delle scarpe. Sono andata in un negozio dove avevano soltanto un tipo di scarpe che io non porto. Mi hanno detto: “No, quest’anno va soltanto questo modello” – “Soltanto questo?” – “Ogni negozio avrà lo stesso”. Mi sono detta: “La gente non ha buon senso, non ha nessuna luce interiormente”. Così l’anno seguente ci sarà un altro stile.

Tutto ciò che si produce è sempre nuovo e queste scarpe prodotte lo scorso anno o anche prima finiranno nella spazzatura. È un grandissimo giro di affari che nasce in questo modo e tanta gente finisce in bancarotta, molte persone perdono completamente la propria dignità e cadono nella trappola dell’immoralità.

Se dimenticate il principio di Lakshmi, non potete dirigervi nel modo giusto verso il principio di Mahalakshmi. E sul cammino di Mahalakshmi potete scoprire un altro tipo di personalità perché, se avete la luce nel cuore, iniziate a capire che questo commercio incentrato sul denaro non è di alcuna soddisfazione.

Continuate a passare da una cosa all’altra. Così, ad un certo punto, pensate: “Cosa dovremmo fare?”. Con questa luce nel cuore, scoprite che ora dovete seguire il principio di Mahalakshmi, diversamente vi perderete. Dunque, quando pensate a Mahalakshmi, iniziate a ricercare. A ricercare il modo in cui poter trarre una vera soddisfazione dalla vita.

Insomma, un paese come l’America, dove le persone possiedono tanto denaro e qualsiasi cosa, ha anche il maggior numero di ricercatori, il maggiore.

Quando venni per la prima volta in America rimasi sconcertata dal fatto che, sebbene qui fosse presente il principio di Mahalakshmi, la gente non sapesse cosa cercare e andasse tutta dietro a falsi guru di ogni tipo.

Erano impazziti, penso, perché non riuscivano a capire che cosa dovessero seguire.

Per questo si misero a seguire tutti i falsi guru, essi stessi schiavi di Lakshmi – del Lakshmi tattwa (principio di Lakshmi). Schiavi nel senso che andavano contro il Lakshmi tattwa. E così si sono persi tutti, in tanti si sono persi in questo paese ed ero scioccata dal modo in cui seguivano individui sbagliati. Ho pensato che fosse proprio necessario fare qualcosa per questo paese, e per nove anni non sono più venuta in America - e me ne dispiace - perché i ricercatori si muovevano nella direzione opposta. Non capivano lo scopo della ricerca, cosa cercare.

Arrivò uno che disse: “Ho sedici anni e posso rendervi tutti anime realizzate”.

E mi è stato detto che metteva un po’ di kumkum rosso in una pistola, lo faceva esplodere e le persone pensavano di essere già arrivate tutte in paradiso. Un comportamento così idiota! Come questo sia potuto entrare nelle loro teste, non lo so. Come avessero fatto a diventare così idioti, non riesco a capirlo. Così me ne andai dicendo: “Non posso fare molto per questa gente”.

Poi è iniziata un’altra moda. Se partecipavate ad una qualsiasi festa vi dicevano: “Guarda, è arrivato un altro guru! È molto meno caro e sta facendo degli sconti”. Io mi dicevo: “Guarda queste donne e questi uomini considerati le guide del mondo: come possono parlare così?”. Era molto comune, fra la gente ricca, parlare in questo modo.

Questo paese è stato benedetto da persone straordinarie, come sapete, davvero grandi. Abraham Lincoln: che uomo è stato! Oppure George Washington. Tutti questi personaggi hanno espresso la qualità di Mahalakshmi. Ma la gente di qui non ha pensato granché a loro e si è invece messa a escogitare nuovi sistemi per impadronirsi del mondo intero. Perché a quel punto nacque nella loro mente l’idea del potere, l’idea che con il denaro si possa acquistare qualsiasi cosa; che, se si ha denaro, si possa piegare chiunque ai propri desideri.

Tutta questa attitudine nei confronti del denaro e degli esseri umani era assolutamente satanica, al punto che tutto il paese ha iniziato ad andare in rovina. Cosa è accaduto al sistema familiare?

Cosa è accaduto? Perché la famiglia è andata in rovina? A causa delle idee sbagliate sul principio di Lakshmi.

Le donne hanno ottenuto moltissimo denaro col divorzio. Ho incontrato una signora, di questo paese, che aveva divorziato otto volte e ora mi hanno detto che ha divorziato per la nona volta. Ed è diventata ricchissima, ma non se ne vergogna e dice a tutti: “Divorzia, è la cosa migliore, questo è il vantaggio di venire in America”. Qual è dunque il problema?

È che gli esseri umani non hanno illuminazione, e se hanno denaro e desiderano ardentemente qualcosa, (per averlo) sono pronti ad andare all’inferno – non c’è dubbio in proposito - e a fare cose di ogni genere che non sono mai state fatte nella storia di questo mondo. Non occorre che vi racconti tutte le cose assurde e sciocche che fanno.

Poi ha avuto inizio la forza negativa della droga, del bere e di cose di ogni genere. Voglio dire, una cecità, una stupidità incomprensibili.

Come se i loro cervelli fossero completamente limitati dall’occupazione di fare soldi.

Ho visto gente scegliersi gli abiti e gli indumenti da indossare quando moriranno.

Sembra assurdo. Persino quando muoiono i loro cani fanno questi preparativi minuziosi. Si scelgono addirittura la bara che vorrebbero utilizzare per le esequie.

Con il denaro è nato un nuovo problema, quello della scelta, di che cosa scegliere. E c’è chi ha approfittato di questa possibilità di scelta. Possono ingannarvi suggerendovi che una certa cosa è la migliore. Non so perché, ma le persone danarose sono per lo più idiote, se non (addirittura) molto immorali. Idiote, assolutamente idiote. Chiunque può ingannarle. Solo Dio sa quale sia la loro specialità: gli individui molto ricchi possono essere parecchio subdoli, immorali, autodistruttivi, ma sono soprattutto idioti.

Infatti parlano in un modo tale che non si sa dove guardare, non si capisce cosa dicano. Così questo è diventato il paese degli idioti e degli stupidi, e non si sa come trattare con loro e come parlare di una vita più elevata.

Questo Lakshmi tattwa deve diventare un principio molto più ampio, (creare quella) che noi chiamiamo una personalità emancipata o, diciamo, una personalità dotata del principio di Mahalakshmi. Una persona del genere può anche essere ingannata, può essere disturbata dagli altri, ma possiede un proprio potere interiore per superare tutti questi ostacoli.

Questo principio di Mahalakshmi dovrebbe essere instaurato. Ma c’è chi potrebbe dire: “Perché? Che vantaggio c’è ad avere il principio di Mahalakshmi?”. Quando in un essere umano si instaura il principio di Mahalakshmi, vi sono nove Lakshmi già descritte - navadha, nove – che si manifestano completamente.

Una di loro la chiamiamo Gruha Lakshmi.

Gruha Lakshmi indica la famiglia. La moglie diventa una splendida persona. Non obietta, non reagisce, ma è molto saggia ed educa tutti i figli in modo esemplare.

Al contrario, se non è una Gruha Lakshmi, si gloria di ottenere gli stessi risultati degli uomini. Significa che per lei è importante il suo lavoro, è importante il suo conto in banca.

Ma il vero capitale di una Gruha Lakshmi sono la famiglia e i figli. Se non li ha, penserà di essere straordinaria perché sa competere con questo o quell’uomo.

Le donne non capiscono che la loro più grande capacità è amare. Perché Lakshmi è una donna e tutte le Dee sono donne? E qual è la qualità di queste Dee? È quella di elargire benedizioni alle persone che hanno la loro stessa natura, le loro stesse qualità.

Pertanto, pensare di essere migliore di un uomo perché si possiede più denaro di lui è la più grande sciocchezza. Potrete anche avere denaro, ma i vostri figli si rovineranno, la vostra famiglia sarà distrutta. Quando create una bella famiglia create intorno a voi un bellissimo, bellissimo universo; e universi dopo universi come questi possono creare un meraviglioso universo nel mondo intero.

Non c’è niente da sacrificare, bensì gioire di qualsiasi cosa. Come ho detto, gioite della vostra ospitalità, gioite della vostra generosità, che non sentite come una sofferenza o un fastidio, ma proprio come fonte di gioia. Io, almeno, ne gioisco. Se dono qualcosa a qualcuno, questa è per me la più grande benedizione. Gli idioti ritengono che la generosità sia sinonimo di stupidità, mentre sono loro i veri stupidi.

Creare una casa come si deve per i vostri figli è un grandissimo impegno oggi, e deve essere fatto. Anche qui subentra l’egoismo. Gli esseri umani hanno tanti e tali ostacoli nella vita in quanto - non so perché - non gioiscono di ogni cosa. Subentra l’egoismo e amano soltanto i propri figli, il proprio marito o la propria moglie.

Questo non crea una buona famiglia.

Io parlo della famiglia globale. Per noi sono tutte anime realizzate e le loro famiglie sono un tutt’uno con la nostra. Molti però creeranno problemi, sparleranno, spettegoleranno.

Mi sorprende che persino in Sahaja Yoga ci siano molte donne che continuano a spettegolare, la cui caratteristica è il pettegolezzo.

Poiché parlo di Lakshmi e Mahalakshmi devo mettere in guardia le donne, perché saranno loro a creare i grandi princìpi, i grandi simboli di Lakshmi e Mahalakshmi.

Ancora oggi il pettegolezzo è una piaga molto comune in Sahaja Yoga.

Ho visto che se cinque o sei sahaja yogini si incontrano, non fanno che chiacchierare, chiacchierare e chiacchierare. Non so di cosa parlino, ma mai di Sahaja Yoga, mai! Parlano di ciò che non va in un’altra persona, parlano delle persone che secondo loro sono sbagliate. Questi sono pettegolezzi e questi pettegolezzi ci hanno creato grossi problemi nella collettività.

Quindi, la cosa migliore che vi consiglierei è di tacere. Chiacchierano persino quando vengono a casa mia! Non hanno il buon senso (di capire) che dovrebbero stare zitte. Se non vi calmate, non potete gioire delle vibrazioni fresche del Divino. Seguitare a spettegolare e chiacchierare non è segno di persone molto evolute in Sahaja Yoga. Ecco perché la prima cosa è che le donne diventino molto più compassionevoli, molto più tolleranti e gradevoli. Invece, se incontrate qualcuno si metteranno subito a dirvi: “Questo non va in quella persona, questo non va in quell’altra...” Non ce n’è alcun bisogno! Ma loro arriveranno solo per darvi cattive notizie di ogni genere. Godono nel darvi cattive notizie perché pensano di essere molto importanti e, quando si considerano importanti, possono essere molto pericolose, molto pericolose.

Ritengo infatti che siano le donne a doversi impegnare molto più degli uomini per capire il valore di Sahaja Yoga. Perché riguarda i loro figli. La loro famiglia è una delle unità di Sahaja Yoga.

Dico questo poiché ho notato - è molto comune - che le donne in Sahaja Yoga non sono al livello in cui dovrebbero essere.

Fanno troppi pettegolezzi. Penso che dovrebbero adottare mauna, adottare un silenzio assoluto, non chiacchierare. Quelle che sono davvero molto efficaci, che fanno un grande lavoro, sono sempre tranquille, non chiacchierano. Ho visto che non vengono neppure a trovarmi, se ne stanno in disparte, mentre le donne che credono di essere qualcosa di speciale (ride) sono le più pericolose.

Il potere di Lakshmi, che in realtà ricade innanzi tutto sulle spalle delle donne, dovrebbe essere dunque quello di Mahalakshmi. E questa è una sfida, per tutte le sahaja yogini, per comportarsi bene e diventare superiori a tutte le altre donne del mondo. Abbiamo alcune sahaja yogini molto brave, eccellenti, indubbiamente, ma il loro stile è diverso e risolvono le cose in modo assolutamente adorabile.

Lavorano per Sahaja Yoga, non si preoccupano delle loro relazioni personali o della propria importanza, desiderano soltanto aiutare Sahaja Yoga in tutti i modi.

C’è poi un’altra Lakshmi, chiamata Gaja Lakshmi. In realtà Gaja significa elefante.

Qual è la qualità di un elefante? È che l’elefante cammina con una andatura che è un movimento su entrambi i lati. Come vi ho detto, ho visto persone, specialmente donne, che camminano come cavalli, davvero! Camminano proprio come cavalli. Una volta un’insegnante di danza mi chiese: “Madre, dovrei aprire una scuola di danza?”. Risposi: “Va bene, apri pure una scuola di danza, ma sei sicura di riuscire ad insegnare loro a danzare o le farai soltanto galoppare?” (Risate). (E lei:) “Perché?”. “Perché devo dire che quello che ho notato delle donne di qui è che camminano come cavalli” (ride). Come possono, queste donne che camminano come cavalli, danzare, specialmente la danza indiana? È molto difficile. Quindi dobbiamo osservare il portamento, il modo in cui camminate. Camminate come elefanti o come cavalli?

Questo è per gli uomini: loro non dovrebbero camminare come elefanti ma come cavalli, questo va bene (risate). Ma la cosa peggiore che è accaduta è che gli uomini si vestono come donne e le donne si vestono come uomini. Che fare dunque? Perché avviene questo tipo di folle trasformazione? Perché fanno queste cose?

Qual è il vantaggio di diventare una donna se si è un uomo e diventare un uomo se si è una donna?

Il motivo evidente è che si desidera qualche cambiamento, qualche cambiamento è importante. Si vorrebbe cambiare abito, si vorrebbe cambiare casa, si vuole cambiare persino sesso. Ma perché, invece, non cambiare completamente voi stessi mediante la realizzazione del Sé? Questo è molto importante per capire che siamo trasformati e che dobbiamo avere la nostra dignità di Sahaja Yoga nel modo in cui ci comportiamo, nel modo in cui ci muoviamo e operiamo.

Per esperienza so che, quando si entra in Sahaja Yoga, le persone diventano per lo più bellissime e iniziano gradualmente a crescere come fiori, fragranti di compassione e di amore.

Ma c’è anche chi non capisce come si cresce. Costoro hanno la propria cerchia ristretta in cui si muovono e ristagnano, arrestano il proprio sviluppo, e allora sahaja yogi del genere devono lasciare Sahaja Yoga.

È responsabilità di tutti i sahaja yogi vedere fino a che punto è attiva la loro mente, dove stanno andando, cosa stanno facendo, come stanno conseguendo il loro statusdi sahaja yogi.

Dunque, queste Lakshmi ed anche i lakshmipati in Sahaja Yoga devono essere molto diversi dalle altre persone ricche.

Il principio di Mahalakshmi dovrebbe conferirvi un temperamento molto sobrio, equilibrato, affettuoso e amorevole. Se non ve lo dà, dovreste rendervi conto che vi manca qualcosa. Dopo tutto siete venuti in Sahaja Yoga per nient’altro che la vostra crescita e, per sostenere questa crescita, dovete acquisire la comprensione di come dovrebbe essere la vostra personalità nei confronti degli altri, nei confronti delle altre persone che stanno ancora cercando, che sono ancora cieche.

Dobbiamo realizzare un’emancipazione globale. So che è questa la mia visione e l’altro giorno stavamo contando quanti progetti sono stati avviati. Ci siamo dovuti fermare a trentacinque. Già trentacinque progetti sono stati avviati in India e in altri paesi, e sono soltanto per l’emancipazione degli esseri umani.

Ma, come vi ho detto, per lavorare in Sahaja Yoga occorre innanzitutto essere distaccati.

Questa è la qualità del principio di Mahalakshmi: una persona così è distaccata, non è attaccata a cose senza valore.

Questo però non significa adottare il sanyasa (rinuncia) e fuggire dalla famiglia, fuggire dall’ambiente familiare, fuggire da tutto.

Questo non è distacco, è fuga.

Il distacco è quello in cui avete tutto eppuresiete distaccati, nel senso che non vi preoccupate del vostro vantaggio personale.

Queste cose possono avvenire molto facilmente se fate una vera introspezione. E l’introspezione è il modo migliore di meditare. Prima fate introspezione, poi meditate: allora crescerete.

E la gioia autentica del vostro Sé, del vostro Spirito vi darà realmente una tale capacità di gioire che non vi dedicherete a cose sciocche e insignificanti. Al contrario diverrete persone di grande rilievo in Sahaja Yoga che faranno un lavoro così meraviglioso che tutti si stupiranno di come un comune essere umano possa ottenere cose del genere, di come possa riuscirci.

Come vi ho detto prima, dopo la realizzazione diventate molto creativi, creativi in tutto. Specialmente nel dare la realizzazione agli altri e anche creando nella vostra vita arte, musica, poesia, recitazione, scrittura. Potete fare qualsiasi cosa. Abbiamo visto ormai numerosi casi di come, gente mai stata su un palcoscenico, abbia tenuto conferenze straordinarie, motivanti. La vostra creatività diviene motivo di ispirazione per gli altri. Vi vedono e si sentono ispirati. Non siete di quelli che stanno nell’ombra e rimangono inattivi, bensì venite allo scoperto, apertamente, senza superbia o aggressività, ma con assoluta umiltà. E trasmettete agli altri bellissime sensazioni, (mostrando) una grande capacità di comprendere voi stessi e gli altri grazie alla vostra consapevolezza collettiva.

In molti hanno parlato della consapevolezza collettiva e di argomenti simili. L’altro giorno avete visto che ci sono state molte persone come Jung ed anche altri scienziati e filosofi che ne hanno parlato. Ma voi l’avete,voi avete l’esperienza della consapevolezza collettiva.

Se, nonostante ciò, restate indietro nel vostro progresso in Sahaja Yoga, significa che c’è qualcosa che non va in voi, vi portate sulla testa una specie di peso. Ma è a causa dei vostri attaccamenti che vi portate dei carichi sulla testa.

In Sahaja Yoga siete coinvolti in tutto e allo stesso tempo distaccati. E in voi avviene un grande miracolo che conoscete benissimo, non devo descrivervelo. Con il principio di Mahalakshmi subentra dunque una nuova personalità.

Il principio di Mahalakshmi è quello che vi spinge alla ricerca e, quando avete scoperto la realtà, la verità, a quel punto progredite.

Soltanto grazie al principio di Mahalakshmi ottenete la realizzazione. Sapete molto bene che soltanto attraverso il canale di Mahalakshmi ascendete e ricevete la realizzazione. Pertanto, per diventare grandi sahaja yogi, dovete prendervi cura del vostro principio di Mahalakshmi.

Ho visto persone a cui interessa una facile popolarità. Ho conosciuto gente che farebbe qualsiasi cosa per gli altri, ma soltanto per essere popolare. Essenzialmente non hanno capito che tutto ciò che fate non è per una popolarità a buon mercato.

Non dovete vincere un’elezione in Sahaja Yoga, non dovete raccogliere voti. Ciò che in realtà accade è che chi abbia il dinamismo di Sahaja Yoga emergerà - lo sanno tutti - non con le chiacchiere, non cercando di far colpo, non mettendosi in mostra, non ricercando facile popolarità, ma crescendo interiormente.

Non posso (però) dirvi io ciò che dovete fare per questo. Come cresce un albero? Da solo. Voi siete esempi viventi di Sahaja Yoga. Quindi, come crescerete? Da soli, crescerete da soli: è la promessa che vi è stata fatta dal Divino.

Ma consentite questa crescita mediante l’introspezione e la meditazione e quella che chiamiamo dedizione e devozione completa. L’altro giorno vi ho parlato del termine shraddha che non significa solo pregare, non significa solo avere fede, bensì avere nel cuore la gioia di ciò che ottenete attraverso la devozione e la dedizione. Questo dovrebbe essere chiamato shraddha. Soltanto così ci riuscirete. Dovete avere fede in voi stessi e fede in Sahaja Yoga. Voi sapete di avere ottenuto la consapevolezza collettiva, gli altri ne parlavano ma voi l’avete ottenuta, sapete cos’è; sapete di essere nella consapevolezza collettiva. Ma occorre vedere quanto siate cresciuti in essa. È molto importante.

Per questo non è necessario che vi descriva in questo poco tempo a disposizione tutte le qualità di Lakshmi, ma cercate di comprendere che una persona dotata del principio di Lakshmi deve avere tutte queste speciali qualità, diversamente non venera Lakshmi. Ed è così che vorrei benedirvi tutti oggi, con la vera saggezza e la corretta comprensione del principio di Lakshmi, grazie alle luci che sono state accese nel vostro cuore.

Dio vi benedica. Dio vi benedica.

Discorso dopo il puja

Auguro a tutti voi un felicissimo Diwali. E, come vi ho suggerito, dobbiamo tutti mettere in pratica e comprendere l’importanza del principio di Mahalakshmi.

Se guardando la vostra vita la gente vedrà che siete molto pacifici, buoni, soccorrevoli, collettivi, soltanto allora Sahaja Yoga si diffonderà. Non per ciò che dico, per ciò che diffondo o per ciò che faccio io.

In realtà ho sempre pensato che i sahaja yogi dovrebbero dedicarsi all’impegno sociale. Io sono stata un’operatrice sociale per tutta la vita e in un certo senso sono una socialista (Shri Mataji ride), ho fatto tutte queste cose - in segreto diciamo, anche se alcuni lo sapevano – e ciò doveva essere fatto; e praticamente la maggior parte di queste opere sono pronte per essere donate.

La ragione per cui non le ho donate fin dall’inizio è che ho voluto accertarmi che ci fossero persone oneste che avrebbero svolto onestamente il lavoro.

Questo perché, sotto il nome di opere sociali, c’è gente che vuole soltanto approfittarne. Questo è il motivo per cui ho aspettato tanto, sebbene avessi già donato qualcosa come Ganapatipule, o l’ospedale (di Vashi) ed anche la scuola di Dharamshala. Sono tutte donazioni. Ma ora desidero fare altre donazioni.

Ad esempio non sapevo che il terreno che avevo acquistato in America, a Canajoharie fosse a mio nome e, quando l’ho saputo, ne sono rimasta sorpresa perché non c’è nessuna rendita, niente del genere; e ho deciso in quel momento che dovesse essere donato alla collettività americana di ‘Life Eternal Trust’.

È mio gran desiderio che le cose funzionino. Ma, secondo Sahaja Yoga, finché non avrete il vostro Ganapati, Ganesha (stabilizzato), nella madrepatria in cui iniziate il vostro lavoro, esso (il lavoro) non prenderà forma, non si concluderà nulla.

Anche in Italia ho acquistato un vasto terreno e anche una casa che voglio donare. Esiste un’altra proprietà che si chiama Daglio che voglio donare alla collettività italiana.

Ho trovato gli italiani molto bravi, onesti e dedicati. So che non ne approfitteranno.

Allo stesso modo, vorrei donare la maggior parte dei terreni che ho acquistato o degli edifici che ho fatto costruire ovunque. Ma lasciatemi vedere se le cose funzionano onestamente.

Dunque adesso sta a voi interessarvene. E sono stata felice di sapere che una sahaja yogini si sia recata a Madras per aprire un orfanotrofio o lavorare in un orfanotrofio.

È un’ottima idea pensare ai bambini orfani, pensare alle donne abbandonate, pensare alla gente che soffre di orribili malattie quali il cancro, o anche altre, che noi possiamo curare.

Perciò ho aperto un ospedale e adesso ne aprirò un altro a Delhi. Un’altra buona notizia per voi è che ho acquistato un terreno ai piedi dell’Himalaya, molto grande, mi pare cinquantacinque o cinquantasei acri di terra. Inoltre ho acquistato un altro terreno dove possiamo coltivare o ci sono già piante rarissime per l’Ayurveda, in modo da poter produrre medicinali molto economici ad uso delle persone che soffrono e che potranno essere curate con molta facilità.

Come questo, sono stati fatti molti progetti e si sono tutti sviluppati. Ma il fatto è – l’ho notato - che i sahaja yogi non raccolgono, non donano denaro all’infuori dei seminari.

Tutto questo è stato realizzato grazie al denaro che avete dato nei seminari. Il resto viene, naturalmente, dai miei libri e da altre cose che facciamo.

Pertanto è importante che capiate tutti che tutto il denaro raccolto nei seminari viene usato solo e unicamente per il miglioramento dell’umanità, che potrebbe non venire in Sahaja Yoga, ma che può trarre beneficio dai sahaja yogi.

Vi chiederei, quindi, di non essere avari. Non dovete dare denaro a me, ma non dovreste essere avari.

A che serve, infatti, avere denaro se non se ne trae alcun vantaggio? Dovete imparare tutti a donare, non a me ma per questa nuova idea che hanno – vogliono che sia io a dirlo (ride) - di creare una Fondazione.

Bene, quando avrò trovato le persone giuste per gestirla non avrò nulla in contrario a crearla. Infatti noi non dovremmo fare come hanno fatto tutte le altre persone stupide.

Quindi vorrei chiedere a tutti voi di essere un po’ generosi. La generosità dovrebbe essere rivolta all’aspetto sociale del nostro mondo, del quale è molto importante occuparsi.

Spero che comprendiate che non ho cambiato rotta. È il percorso che sta ora diventando agevole. All’inizio abbiamo dovuto scalare una montagna molto rischiosa, ed ora siamo arrivati ad un punto in cui capiamo.

Alla luce di questa comprensione, voglio dirvi di raccogliere del denaro che potrete donare quando sarà necessario per questo tipo di lavoro, che non ha a che vedere con il risveglio della Kundalini. Poi, però, potremo anche risvegliare la Kundalini. Dobbiamo dimostrare i risultati del risveglio della Kundalini che non è soltanto per voi, non soltanto per voi che siete realizzati, ma per il mondo intero.

Questa è la mia visione ed io ho svolto il mio lavoro in base a questa visione. E adesso, come sapete, lascio questa responsabilità a tutti voi.

Spero che capiate l’importanza di pensare ad altre cose piuttosto che ai vostri problemi personali, alle stupide questioni personali che avete, perché riscontro sempre che anche i leader riferiranno qualche sciocchezza riguardante chi ha fatto qualcosa di sbagliato.

Non occorre che mi diciate che qualcuno è ammalato, che qualcun altro ha qualcosa... Perché non potete curarli voi? Perché dovete sottoporlo a me? È un’abitudine comune dei leader. Vorrei chiedervi di non sottopormi problematiche del genere e di risolverle da soli. Cercate di risolverli. Quando risolverete i vostri problemi vi stupirete e vi renderete conto di ciò che avete ricevuto. Ma non è necessario fare ogni volta riferimento a me.

Ricorrere a me non è necessario, perché io ho molte altre cose da fare. Eppure ogni volta che qualcuno è ammalato pensano di dovermelo riferire. Se accade qualcosa devono dirmela e, anche dopo avermela riferita, continuerete tutti a dire: “Questa persona ha il cancro... questo è malato... quello è malato”.

Non voglio dirlo, ma deve esserci qualcosa di sbagliato in quella persona.

Non voglio parlare di nessuno così, ma deve essere accaduto qualcosa se una persona è ammalata, oppure qualcosa è andato storto in lei, perché normalmente Sahaja Yoga dovrebbe essere di aiuto. La meditazione di Sahaja Yoga dovrebbe essere di aiuto, dovrebbe funzionare. Ha funzionato in così tanti casi. Addirittura, alcune persone molto malate, dopo essere venute a Cabella mentre io non ero lì, sono guarite.

È la fede in voi che dovrebbe essere così forte da farlo accadere.

Alcune persone hanno l’abitudine di importunarmi continuamente così: “Questo non è a posto... questo non è... Nel mio centro accade questa e quest’altra cosa...”. Perché non riuscite a risolvere i vostri problemi tutti insieme?

Sarà molto gentile da parte vostra comprendere che tutte queste difficoltà possono essere risolte da voi, non occorre che ci sia io.

Io sono sempre lì con voi, sono sempre una cosa sola con voi. Perciò non occorre venire da me per tutte queste situazioni che sono assolutamente sotto il vostro controllo. Se non è così, rimettete la vostra cosiddetta leadership. Infatti leadership significa che dovreste essere in grado di mettere in atto i principi di Sahaja Yoga negli altri e farli agire. Spero che lo capirete.

Dovevo dire alcune cose nel giorno del Diwali, ma con la luce occorre vedere anche le macchie scure e cercare di eliminarle.

Chiederei dunque a tutti i coordinatori di non importunarmi con questi piccoli problemi insignificanti che avete. Cercate di controllarli, di risolverli, provate; vedete, voi avete i poteri, potete farlo, potete farlo tutti.

Non dovete ricorrere sempre a me, perché sono così tante le cose da fare e così tante sono le cose da risolvere che io lavoro senza tregua.

Anche voi dovreste cercare di risolvere i problemi del vostro paese, della vostra zona.

Ma se non siete abbastanza saggi, se non siete cresciuti, ho visto che continuerete a venire da me e penserete poi di essere molto importanti perché potete parlarmi. Non è questo il modo.

Dovreste riuscirci da soli, dovreste scoprire da soli cosa potete fare, come potete dare una mano e come potete aiutare gli altri.

Inoltre non siamo qui per occuparci continuamente di chi non è di buon livello in Sahaja Yoga. E ho visto che generalmente chi tende a comportarsi così è soltanto la gente un po’ troppo ambiziosa per quanto riguarda la propriaposizione.

Quindi, devo chiedervi ancora una volta, per favore, anche se siete leader o qualsiasi altra cosa non telefonatemi, non scrivetemi.

Ho visto infatti che ogni giorno arrivano una quantità di carte, di buste, ogni giorno. Non so cosa fare! Come dirvi che non occorre scrivermi? Se non sapete risolvere i problemi è finita. Dedicatevi a qualcosa di semplice, che possiate gestire. Non occorre che vi dedichiate a cose difficili che poi non riuscite a controllare. Dietro tutto ciò vi è la saggezza. Se avete saggezza, risolverete tutti i vostri problemi insieme, specialmente con il vostro leader; e se i leader sono saggi non mi disturberanno mai, mai.

Devo dirvi che alcuni leader non mi hanno mai detto, neanche una volta: “Questo non va, quest’altro non va”. Niente del genere. Hanno completamente risolto i loro problemi. Loro dovrebbero essere i vostri ideali ed è così che dovreste agire.

Per vostra Madre sarà una gran gioia, perché ora siete pronti, avete i poteri. Siate consapevoli dei vostri poteri, capite i vostri poteri, capite le vostre responsabilità, e sarete stupiti di come le cose si risolveranno.

Innanzitutto vi auguro ancora e ancora un felicissimo Diwali, una vita molto felice e prospera per il nuovo anno e per tutta la vostra vita.

Dio vi benedica. Grazie infinite. Grazie.

Tutti loro hanno portato dei regali per voi tutti. Prendeteli, prego, gioitene.

Dio vi benedica tutti.

E state in silenzio. A volte mi sembra un mercato del pesce perché non so cosa ci sia da chiacchierare. Dovete rimanere in completo silenzio. Non avete idea della quantità di vibrazioni di oggi.

Se le aveste assorbite, non mi sarei stancata. Dovete assorbire, assorbire le vibrazioni.

Siete venuti qui per ricevere vibrazioni, riceverne sempre di più e non sprecare il tempo in chiacchiere. No! Siete venuti qui per crescere. Se lo capirete, credo che vi aiuterà.

Grazie.