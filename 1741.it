Shri Adi Shakti Puja. Cabella Ligure, 9 Giugno 1996.

Oggi renderemo omaggio all’Adi Shakti. Il riflesso dell’Adi Shakti dentro di voi è l’Adi Kundalini, quindi oggi adoriamo l’Adi Shakti e l’Adi Adi Kundalini: tutto il lavoro che è stato fatto per creare questo universo, e tutti gli universi, è opera dell’Adi Shakti.

Molte persone credono che ci sia un unico Dio, e questo è vero, è il Dio Onnipotente; però Egli ha dei poteri che può incarnare in diverse persone, in diverse incarnazioni, in questo modo può manifestarsi ed esprimere la Sua manifestazione.

La prima cosa che Egli ha fatto è stata quella di creare il potere dell’Adi Shakti. Quando l’Adi Shakti fu creata ci fu un suono che rappresenta l’Om, il Logos, o come volete chiamarlo, il Suono Primordiale, da questo suono sono derivati i tre poteri A - U - M. L’Adi Shakti incarna il desiderio di Dio Onnipotente. Il desiderio di Dio Onnipotente nasce dalla sua compassione e si occupa della sua espressione, della sua manifestazione, quindi crea un suo riflesso.

Potrei dire che Dio era stanco di essere solo e quindi voleva avere una compagna che potesse manifestare i suoi desideri. Quindi il potere di Dio Onnipotente si separò da Lui e formò questa incarnazione della sua compassione, del suo desiderio, desiderio di creare. In sanscrito si usa il termine Chit Vila, che è il gioire dell’Adi Shakti. Chitta vuol dire attenzione, l’attenzione ha una sua forma di gioia, per manifestare la gioia della sua attenzione Lei creò tutti gli universi, fu quindi Lei a creare la terra intera, la natura, tutti gli animali, gli esseri umani e poi i Sahaja Yogi. Ed è così che è avvenuta la Creazione. Ci si potrebbe chiedere: “Perché non sono stati creati subito gli esseri umani?” Questa era l’idea di Dio Onnipotente, cioè di creare degli esseri un po’ migliori degli animali. Però l’Adi Shakti, che aveva il suo modo di vedere le cose, pensò invece di creare degli specchi in cui Dio potesse vedere il suo volto riflesso e quindi vedere il riflesso della sua personalità: questa è stata la causa dell’evoluzione.

L’evoluzione è dovuta procedere in questa maniera perché potessimo comprendere le nostre origini: noi veniamo dalla natura, e la natura stessa avrebbe dovuto rendersi conto che viene dalla Madre Terra che ha la sua Adi Kundalini. Lei stessa, la Madre Terra, non è qualcosa di morto, ma qualcosa di vivente, sa, conosce e regola. Vedete nella natura come ogni albero ha i suoi limiti, come un frutto nasce da un particolare albero e come succede tutto questo. Chi regola tutto ciò? Se la Madre Terra avesse ruotato con una velocità maggiore di quella che ha, noi non saremmo neanche potuti nascere, e allo stesso modo, se avesse ruotato più lentamente le cose non avrebbero potuto funzionare.

Tutto questo progetto è stato realizzato, la Madre Terra fa una rivoluzione intorno al sole, che dà origine all’alternarsi delle quattro stagioni dell’anno. Tutto ciò è stato fatto dal Paramchaytania, il potere dell’Adi Shakti, chiamato anche Ritambara Pragnya. Questo è il potere che opera tutto il lavoro vivente, tutta l’organizzazione, tutta la creazione. Nel nostro ego umano noi pensiamo di fare molte cose, siamo convinti di poter creare qualcosa, ma in realtà noi non possiamo creare nemmeno un granello di polvere, né tanto meno qualsiasi altra cosa. Noi possiamo solamente combinare e trasformare ciò che è già creato per ottenere qualcos’altro. Se però vedete bene, tutto quanto è al di là di ogni nostro potere. Quindi non possiamo creare nulla, l’unica cosa che possiamo creare sono i nostri miti. Se quindi una cosa è stata creata utilizzando il legno, qualunque cosa essa sia non può essere d’oro.

Il principio è lo stesso in ogni cosa. Qualunque sia il paese in cui siate nati, qualunque sia la vostra cultura, voi siete esseri umani. In fondo siete tutti uguali, ridete, sorridete e piangete allo steso modo. Non ho visto nessuno piangere con le mani e con le lacrime che gli scendono dalle dita. Quindi bisogna comprendere che siamo tutti legati da un unico principio della vita, è questo principio comune della vita che ci lega e che viene dall’Adi Shakti: tutti noi abbiamo l’Adi Kundalini dentro di noi, tutti gli esseri umani hanno l’Adi Kundalini. Ciò non vuol dire che gli animali non l’abbiano, ma in loro non è così sviluppata, non ha raggiunto la sua piena forma di Adi Kundalini che le permette di essere risvegliata. Solo negli esseri umani si è evoluta come una connessione, come una forza divina che è dentro di noi, quindi come riflesso dell’Adi Kundalini, che viene così facilmente risvegliata in questo Kali Yuga. Questo è il principio comune che unisce tutti, quindi dobbiamo rispettare tutti quanti, tutti gli esseri umani, quale che sia la nazione da cui provengono e quale che sia il colore della loro pelle, perché tutti hanno l’Adi Kundalini. Ci sono poi persone come voi che sono risvegliate, illuminate poiché hanno ricevuto la realizzazione.

Quando voi comprendete che questo è soltanto il gioire dell’attenzione dell’Adi Shakti, della Madre, vi rendete conto che è solo come una commedia e quindi quando avete raggiunto la piena crescita della vostra spiritualità cosa vi potrebbe accadere? Che cosa dovreste percepire e quindi in che modo dovreste vivere? Questa è una domanda che molte volte mi avete fatto. Quando fate delle domande vuol dire che non siete lì dove dovreste essere, perché una volta raggiunto il punto non c’è più bisogno di fare domande. In secondo luogo succede che voi diventate semplicemente Esistenza. A questo punto voi cominciate a riflettere la personalità del Divino, questa personalità viene espressa oggi, ma non solo oggi; è stata espressa in tutte le religioni, ci sono state persone che hanno espresso molto bene questa personalità divina. Per esempio ho notato che le persone che vissero 3-4000 anni fa in Colombia raffiguravano in tutte e loro statue l’Adi Kundalini. Là si trova anche il Kumba ed in molti degli oggetti che sono stati ritrovati si vede l’Adi Kundalini raffigurata con 3 spirali e mezzo.

Questa Adi Kundalini è dentro di voi, adesso ne avete la prova. Ora sapete anche che cosa succede quando deviate dal cammino centrale dell’ascesa. L’Adi Kundalini, che è un’espressione della Madre Primordiale, vi dice sulle vostre dita che cosa state sbagliando, ed in che cosa mancate, vi dice qual’è il vostro problema. Oggi possiamo quindi dire di essere delle persone illuminate, che siamo dei santi, che ci troviamo al di sopra di tutti gli altri, ma che cosa dobbiamo fare? Voi dovete comprendere in modo chiaro e completo che adesso possedete queste vibrazioni divine. Queste vibrazioni possono dirvi dove siete, che cosa siete e dov’è il problema. E vi diranno anche altre cose.

Per esempio ho parlato con persone che sono state a Gerusalemme e mi hanno detto: “Madre, lì tutto vibra di queste vibrazioni spirituali, divine. Un’altra persona è andata a Chindwara e pensava dentro di sé “Adesso con le vibrazioni troverò il posto dove è nata Madre, in fondo è facile, mi orienterò con le vibrazioni”.  Poi però quando questa persona arrivò e scese dal treno a Chindwara, già lì sentì tante vibrazioni che non sapeva più dove andare, a questo punto pensò: “Se già nella stazione le vibrazioni sono così forti, come faccio a sapere dov’è il punto esatto dov’è nata”. E allora si sedette, cominciando a pensare: “Come farò a trovare il punto esatto in cui Madre è nata”. Poi guardando il cielo vide una stella, la stella di Venere, e la seguì. Poi chiese a delle persone, trovando alla fine il posto esatto.

In questo progetto nulla è fatto a caso, ogni albero ha le sue foglie, e tutte queste foglie sono disposte in modo che ognuna possa ricevere i raggi del sole. Nella natura è tutto così bello e armonioso, siamo noi che roviniamo la Natura perché non capiamo che noi veniamo da Essa e che quindi dobbiamo rispettarla.

Vi ho già detto come sono stati creati gli esseri umani, da molti elementi chimici che sono venuti dalla Madre Terra, come il carbonio. Questo ci porta a capire che noi abbiamo una grande responsabilità. Per completare questo lavoro ci sono voluti migliaia e migliaia di anni, e adesso tutti voi avete raggiunto lo stato in cui siete diventati il vostro Sé, conoscete il vostro Sé e voi stessi, avete così compiuto questo grande salto nel processo evolutivo iniziato molti e molti anni fa. Credo quindi che sia molto importante per voi rendere omaggio all’Adi Shakti e all’Adi Kundalini.

Senza la giusta consapevolezza non si può capire come voi siate diventati dei santi e senza questa consapevolezza non potete sapere che dentro di voi ci sono questi sette centri che devono essere risvegliati dall’Adi Kundalini, e che Essa si manifesta attraverso le vostre dita. Tutto questo voi non lo potrete comprendere fino a che non vi identificate con questa conoscenza. Fino a che non vi identificate con questa conoscenza c’è sempre la possibilità che voi possiate deviare dal cammino dell’ascesa. Molte persone da poco in Sahaja Yoga incontrano dei Sahaja Yogi che sono dei Sahaja Yogi a metà, poi magari, essendo mentali cominciano a chiedersi: “Come mai questa persona agisce così, e quell’altra fa quell’altra cosa, com’è che questa persona si comporta in questo modo?”.

Ci sono comunque molti modi in cui le persone si mettono in relazione con il Divino. Vi ho detto all’inizio che Dio si sentiva solo e che per questo ha creato l’Adi Shakti e attraverso di Lei tutti gli universi sono stati creati. E’ anche vero però che mentre voi ricercate il Divino, anche il Divino cerca voi. E la vostra ricerca è totalmente ricompensata se voi comprendete una sola semplice cosa del Divino: che egli è colui che vi ha dato l’intelligenza, la saggezza, è colui che il quale vi ha dato tutto quello che avete, come stavate cantando prima in una canzone poco fa, che diceva : “Tutto ciò che abbiamo ci è stato dato da Te”. Se è così, se tutto quello che avete è stato dato dalla Kundalini del Potere Materno, dalla vostra Kundalini, allora si capisce come sia importante compiacerla e mantenerla centrata.

Dovete cercare di capire cos’è che la rende felice. Come vi ho detto c’è una relazione molto stretta tra il Divino e le anime realizzate: il Divino è felice quando voi siete felici. O si può dire che quando il Divino è felice e rende voi felici, allora anche il Divino ne gioisce. C’è una relazione così stretta come tra il sole ed i raggi del sole, come tra la luna e la luce della luna. La relazione è così stretta, e questo dovrebbe darvi pieno controllo su voi stessi e sulla vostra crescita. Viene descritto in molti modi il fatto che ci si deve arrendere.

Ci si può arrendere a causa della paura, perché si è intimoriti, se una persona viene davanti a voi con la spada voi vi arrendete a quella persona, ma poi non appena quella persona volterà la testa voi con un’altra spada gliela taglierete. Questo tipo di arresa però non ha alcun significato, è semplicemente un’arresa forzata. Questi tipi di arresa creano sempre dei problemi perché generano delle reazioni. Invece la vostra arresa al Divino è qualcosa che vi darà molta gioia, è come il sale che si dissolve spontaneamente nel mare, è questa natura solubile che dà una gioia estrema. Se voi potete percepire dentro di voi che siete una cosa sola con il Divino, voi siete dissolti nell’oceano del Divino. Quella che poi prende forma è un’immensa gioia, compassione e amore. Molti mi dicono: “Madre è molto difficile perdonare gli altri”. Ma io credo che invece sia veramente orribile non perdonare. C’è una grande gioia nel perdonare, una gioia enorme. Non appena voi perdonate, il Divino si prende cura della situazione e nessuno potrà più disturabarvi. Però prima dovete arrendervi al Divino, ed è questo il perdonare.

Non preoccupatevi di dover fare a tutti i costi qualcosa riguardo a qualcuno, sarà il Divino a prendersene cura e farà tutto quello che è necessario in un modo così bello che vale veramente la pena di stare ad osservare come tutto questo avviene.

Il potere dell’Adi Shakti è descritto in ogni religione: nell’Islam è chiamato “Ruh”, nella Bibbia è chiamato “Potere Onnipervadente” e anche Allak, cioè che non può essere visto, o Colui che è al di là di ogni attaccamento. Tutte queste definizioni sono usate per spiegare questo potere Divino. La gente ha sentito di queste definizioni, però sfortunatamente poche persone l’hanno percepito, e anche quando l’avevano percepito non sapevano come farlo sentire agli altri, così tutto quello che dicevano sembrava una storia priva di significato. Gli altri non potevano credere che queste persone avevano percepito qualcosa del genere, o semplicemente non potevano immaginare che esistesse un potere del genere. Ora fortunatamente è diventato un fatto di portata quasi universale per tutti voi.

Sapete che c’è questo potere, siete certi di questo potere perché potete percepirlo dentro di voi, e quando lo percepite vi sentite molto gioiosi, attraverso le vibrazioni potete capire se qualcuno vi sta dicendo la verità, attraverso questo potere dell’Adi Shakti che vi dice la verità. Ad esempio se voi perdonate qualcuno potrete anche pensare che se una persona vi ha fatto del male il fatto di perdonarlo non sia la verità, perché quella persona in realtà vi ha fatto veramente del male, allora il fatto di perdonarlo potrebbe essere qualcosa che va contro la verità. Però vedrete, ne sarete sorpresi, voi perdonate quella persona perché in verità sia che voi perdoniate o che voi non perdoniate, non fate nulla. Questa è la verità, quindi se grazie alla compassione voi perdonate l’altra persona, allora la compassione diventa la verità. Può darsi che a volte voi diciate: “Madre abbiamo sentito le vibrazioni, però ugualmente è successa quella cosa”. Può succedere, ma non importa. Qualsiasi cosa sia successa, non importa, voi avete sentito le vibrazioni, vi siete comportati secondo quanto dicevano le vibrazioni e questo è tutto.

Se poi le cose sono andate in un altro modo, oppure in un altro, questa è una cosa differente. Ciò è accaduto perché evidentemente doveva andare in quel modo. C’è uno spettacolo che si sta recitando, una commedia, Cit Vilas, un divertimento dell’attenzione del Divino. Si tratta di una commedia, e quindi se voi vedete questa commedia allora non siete disturbati, dite: “E’ una commedia, un gioco”. Se tutto questo va avanti da solo, viene organizzato dal Divino, questo non deve essere un vostro grattacapo, è infatti solo una commedia del Divino. Adesso avete visto come succedono i miracoli e mi dite: “Madre, è successo questo miracolo, è successo quest’altro miracolo”. Sono tutti miracoli, come si dice, del Divino. Però, nonostante questo, la nostra fede nel Divino non è una fede illuminata, quando avete una fede illuminata non vi preoccupate più di cose che vengono considerate importanti per la vita. Se le cose vanno in un certo modo, bene, se non vanno in quel modo, va bene ugualmente.

Non ci dovremmo aspettare che quando diventiamo anime realizzate tutto il mondo debba cadere ai nostri piedi. Non è necessariamente così. E’ un gioco, un bellissimo gioco dell’attenzione del Divino. Se però volete diventare veramente dei testimoni del gioco divino allora succede che vi avvicinate, direi che vi dissolvete nel potere divino. Questo dissolvimento deve accadere, è per questo che il Puja di oggi è molto importante per voi. Perché se l’Adi Shakti non si fosse incarnata tutto questo lavoro non si sarebbe potuto svolgere. Non sarebbe potuto accadere perché si trattava di andare oltre tutte le angolosità di questa vita umana, tutti gli aspetti della vita umana. Doveva essere un’incarnazione che doveva poter vedere l’essere umano come un tutto unico. Quindi non solo nell’aspetto fisico, mentale, emozionale o con una particolare ideologia, ma tutto nel suo insieme, e come vi ho detto interiormente gli esseri umani sono tutti uguali. Alcuni sono più sensibili e ricercano in modo genuino, altri ricercano, ma non in un modo cosi sincero, altri invece non ricercano affatto. Però anche il ricercare vi è dato dall’Adi Shakti.

Nel processo evolutivo è successo che un pesce è venuto fuori dal mare e dopo di questo altri pesci sono usciti, finché non sono stati centinaia. Allo stesso  modo è proceduta la vostra evoluzione e possiamo pensare di essere in molti: abbiamo già superato il numero di cui ha parlato Giovanni nell’Apocalisse, ma non importa, sembra che questo Kali Yuga sia un’era molto fertile e ci sono così tante persone che si stanno avvicinando alla Divinità, ed è il momento che questo avvenga. Ieri quando ho visto la vostra recita Io stessa ho visto cose simili a quella che voi avete mostrato, e mi sono chiesta: come faranno queste persone a cambiare? Come potranno venire in Sahaja Yoga?

Però sono venute anche loro. Si sono dirette verso la spiritualità, quindi vedete queste cose assurde, che succedono nei tempi moderni, non dovrebbero disturbarvi più di tanto. E’ una commedia, uno spettacolo e dovete sapere che in questa commedia tutto funzionerà in un modo così bello e dopo un po' si vedrà come il Divino poi dissolverà tutte le cose inutili che noi abbiamo, come i nostri condizionamenti e il nostro ego. Ci saranno così tante persone in Sahaja Yoga, per il 2000 avremo moltissimi Sahaja Yogi. Quando ci saranno tutte queste persone in Sahaja Yoga allora altre ne salteranno dentro, si uniranno a noi. Proprio così, non si avvicineranno finché non ci saranno tante persone, poi quando ci sarà una moltitudine anche gli altri si uniranno. Alcuni Sahaja Yogi si preoccupano e chiedono: “Madre che cosa ne sarà degli altri? Noi siamo qui, gioiamo nel paradiso ma che succederà agli altri?” Tutto andrà a posto, ma la vostra attenzione dovrebbe essere su come fare a dissolvere gli altri in questo oceano di gioia e di compassione.

Adesso sarete sorpresi che solamente la vostra compassione potrà darvi forza. Questa compassione dentro di voi vi renderà potenti quando vedrete le altre persone annegare, distruggersi. Voi farete tutto quello che è necessario, abbandonerete tutto quello che è inutile e vi dedicherete all’emancipazione delle altre persone. Poi sorprendentemente, quando farete questo, il livello della vostra spiritualità si eleverà. Come quando voi sciogliete il sale nell’acqua il livello dell’acqua sale, allo stesso modo quando più persone si uniranno a Sahaja Yoga il Potere Divino si manifesterà di più. Si sta già manifestando, ma più persone ci saranno più questa manifestazione sarà forte perché ci saranno molti canali funzionanti e quindi a questo stadio, tutti sapremo che esiste questo Potere Divino.

Tutti voi avete avuto la realizzazione, siete dei santi. Dovreste guardare le persone che sono state come voi: i Sufi, gli gnostici, tutti i vari tipi e gruppi che esistono in tutte le religioni. Che cosa facevano? Facevano tutto quello che era possibile per dire alle altre persone che c’è questo Potere Divino. Non potevano dare alle persone una prova di questo, però hanno lavorato, cantato di questo. Dobbiamo capire che niente dovrebbe impedire alla nostra compassione di manifestarsi. Quando vedete che le persone stanno annegando, che sono confuse, in preda al male che attacca gli esseri umani, se avete questa compassione dentro di voi, allora farete tutto il possibile per salvarli.

Questo è il lavoro del Chit Vilas, il gioire della vostra attenzione. La vostra attenzione gioirà una volta che voi cominciate a portare più persone verso il Potere Divino. Senza la Divinità non c’è salvezza per il genere umano, questo lo ammettono tutti. Però gli altri non hanno idea di quale sia la Divinità e qual’è il modo per raggiungerla. Mentre tutti voi possedete tutto questo. Voi avete il potere di risvegliare la Kundalini conoscete i Chakra, tutti i difetti dei Chakra, tramite le vibrazioni potete conoscere la verità su ogni cosa.

Più utilizzate questo Potere, meglio sarà. Dovete muovervi in spazi in cui non vi siete ancora inoltrati. Penso, per esempio, che non ci sono molte persone di colore che vengono dall’Africa, e quindi credo che l’anno prossimo andrò in Africa per risolvere questa cosa. Ci sono molti spazi in cui dobbiamo operare, e se questa compassione è dentro di voi, vi obbligherà a fare delle cose che potranno dare conforto alle persone, anche a coloro che non ricercano. Io sono già occupata a creare delle organizzazioni non governative che potranno creare delle buone istituzioni per persone che non hanno nulla, che muoiono di fame e che hanno gravissimi problemi e voi potete fare questo.

Venendo in Sahaja Yoga avete perso la vostra cupidigia, avete perso la vostra  avidità tutto ciò è finito, voi siete liberi e indipendenti. La compassione non può assumere nessun’altra forma, perché ho visto che molte persone iniziano questi tipi di organizzazioni e poi cominciano a diventare dei leader o ad arricchirsi. Ma per voi non sarà così, perché sarete, come Cristo ha detto, il sale che è completamente disciolto nella Divinità e questo sale potrà far dissolvere molti altri. Noi dobbiamo cominciare ad espanderci in questo modo, non dico che bisogna fare come fanno i missionari e portare per forza le persone in Sahaja Yoga, ma dobbiamo renderci conto di cosa manca a queste persone.

In verità ci sono in questo mondo così poche persone oneste, conosco delle persone che non erano avide, e che appena hanno avuto una posizione di potere hanno dimostrato tanta avidità da non poter credere che fossero le stesse persone di prima. Questo non accadrà ai Sahaja Yogi che gioiranno della loro compassione e di niente altro, non della loro cupidigia e avidità o di altre cose come la droga o altre assurdità di questo genere, perché loro sanno di che cosa si può gioire, sanno dove risiede la gioia. Una volta che voi sapete dov’è la gioia allora cercherete di gioire di più. Sentire più gioia per voi adesso è molto facile. Direi che come gli uomini si impegnano, così dovrebbero fare le donne, perché le donne hanno più senso della compassione e del perdono, parlo di donne normali, non di donne al di fuori della norma.

Dovrebbe essere così perché loro sono madri, hanno avuto dei bambini, quindi sanno che cos’è l’amore per i figli, la madre non si aspetta nulla in cambio: vuole solo che il figlio sia felice e contento, e gioisce di questo e basta. Se voi siete una donna dovete avere questo senso di compassione innato. Ho visto delle bambine che quando vedono un bebè immediatamente corrono da lui per prenderlo, hanno delle bambole e le trattano come fossero loro figli. Per le donne dovrebbe essere più semplice mostrare la loro compassione e manifestarla. Come donne sposate i nostri mariti saranno molto più rafforzati dal manifestarsi di questa natura divina in noi. E poi in realtà che cosa sacrificate? Alcune dicono: “Io ho sacrificato questo, io ho sacrificato quest’altro”. Ma in realtà che cosa sacrificate?

Dio non ha bisogno di nulla, dunque che cosa potete sacrificare? L’unica cosa che potete sacrificare penso sia il vostro cervello, perché non c’è più saggezza nel vostro cervello. E poi se una cosa deve essere fatta, deve essere fatta; alcune donne dicono: “Madre dobbiamo cucinare, dobbiamo badare ai bambini, alla casa e a tutte le altre cose”. Ma che cosa vorreste fare altrimenti? Vorreste fare come i pipistrelli che stanno appesi tutto il giorno ai rami degli alberi, volete appendervi anche voi così? Dovete fare qualcosa, e ciò che fate non è nulla di grande, che significato avete? In realtà il vostro significato è la vostra gioia, la vostra felicità. Se voi raggiungete questo stadio in cui gioite del vostro Sé, allora non sarete mai stanche e non vi lamenterete mai, direte invece: “Madre noi gioiamo sempre di tutto”. Questo è un punto molto importante che dobbiamo capire; sia che siamo uomini, sia che siamo donne abbiamo una cosa in comune: la Kundalini. Ma, come sapete, una donna è più di lato sinistro e quindi ha più potere di compassione. Allo stesso modo l’uomo ha più potere d’azione e quindi la compassione può diventare attiva, grazie a questa combinazione tutto funzionerà in modo meraviglioso. Ma se questo equilibrio non c’è, allora sorgono dei problemi.

Ho visto che la maggior parte dei matrimoni celebrati in Sahaja Yoga hanno avuto successo, ma anche che alcuni di questi non l’hanno avuto, perché alcune donne si sono comportate da uomini e gli uomini si sono comportati da donne. Io divento triste, soffro nel vedere che per cose così inutili si creano dei problemi, mentre entrambi sono Sahaja Yogi. Se un Sahaja Yogi fosse sposato con un’altra persona che non è Sahaja Yogi potrei capirlo, ma se sono tutti e due Sahaja Yogi no. Dobbiamo capire che si tratta della stessa relazione che c’è tra Dio Onnipotente e l’Adi Shakti, ci deve essere un perfetto unisono ed una completa comprensione.

Dio Onnipotente è lo spettatore ed osserva il lavoro che fa l’Adi Shakti. Lei è la compassione, Lei non dice mai che qualcosa debba essere distrutto o annientato, perché Lei è la compassione. Ma invece Lui è quello che si prende carico se qualcuno fa qualcosa contro l’Adi Shakti, è Lui che se ne prende carico e cambia, trasforma la scena in modo tale che noi rimaniamo sorpresi. Ciò che noi dobbiamo fare è semplicemente gioire di questo spettacolo e allo stesso modo dovrebbero essere tutti all’unisono, ci dovrebbe essere gioia e comprensione tra di voi. Se non siete voi a gioire, chi potrebbe gioire della vita? Non riesco a capire come possano coloro che hanno la Kundalini pienamente risvegliata, che hanno percepito il Potere Onnipervadente d’amore, che sanno la Verità e che sono completamente Uno con il Divino, come possano persone del genere avere dei problemi?

Dovete comprendere che voi sedete nel Regno di Dio Onnipotente, voi siete entrati nel suo Regno e siete sotto l’attenzione e la compassione dell’Adi Shakti. E’ proprio così, se prendete un mendicante e lo fate sedere sul trono, lui comunque continuerà a mendicare anche se si trova seduto sul trono. Questa a volte è la situazione i cui si trovano i Sahaja Yogi: ricevo delle strane lettere da alcuni Sahaja Yogi, e mi chiedo: “Ma questa persona dove sta, in uno stato di limbo? Non è ancora un Sahaja Yogi!”. Almeno questo stato dovrebbe essere superato da tutti voi, perché dà un’impressione molto brutta alle altre persone ed è anche brutto per la vostra vita. Per la vostra vita è molto importante che voi comprendiate pienamente i vostri poteri, ed anche l’amore che vostra Madre ha per voi.

Quando dite che vi dovete arrendere a Madre, che cosa dovete arrendere? Pensateci un attimo. Ciò che dovete arrendere è tutto quello che è perverso e distruttivo, tutto quello che vi fa deviare; bisogna che voi arrendiate il vostro Ego ed i vostri condizionamenti. Questo è quanto voi state arrendendo al fine di purificare voi stessi, per gioire, per conoscere Dio Onnipotente. Se non conoscete voi stessi, come potreste conoscere Dio? Così, per conoscere voi stessi, voi dovrete evolvere. So che ci sono dei Sahaja Yogi molto grandi, ci sono anche delle Sahaja Yogini molto grandi, però direi che ci sono anche degli spazi molto vasti in cui questi possono cominciare a muoversi, ad operare, voi potete farlo.

Vedete, quando venni per la prima volta a Roma facemmo pubblicità al mio programma, ma nella sala non venne nemmeno una persona. Mi chiesi allora: “Mio Dio, cosa succederà in questo paese?” Ed invece ora ci sono così tanti Sahaja Yogi, è incredibile. Però così come Sahaja Yoga si diffonde in superficie dovrebbe anche crescere in profondità. Quindi come si cresce in quantità, si dovrebbe crescere anche in qualità. Tanto più voi crescerete in qualità, tante più persone si avvicineranno a Sahaja Yoga. So che voi siete molto collettivi, avete questo sentimento che vi fa dire: “Madre, mio zio non è ancora in Sahaja Yoga, mio fratello non è ancora in Sahaja Yoga”.

So che voi sentite queste cose, però dimenticatevi di loro ed avvicinate quelli che sono ricercatori: loro sono i vostri veri parenti. Una volta che tutti i veri ricercatori saranno arrivati, allora anche tutti i vostri padri, madri, fratelli e sorelle si avvicineranno. Però solo in quel momento; aspetteranno, aspetteranno e aspetteranno. Voi dovreste cercarli, ed io sarò con voi. Qualsiasi cosa voi desideriate da me, io sarò sempre lì a vostra disposizione, qualsiasi cosa vogliate, io sarò lì ad aiutarvi in qualunque modo possibile. Qualsiasi cosa vi sembri difficile, in realtà non lo è. Mi sembra che sia così perché voi volete farvene carico, ma se lasciate tutto nelle mani del Potere Onnipervadente di questo amore divino, nelle mani del Potere dell’Adi Shakti, del Paramchaytania, allora niente è difficile, e niente è così brutto da non poter essere affrontato.

Se devo parlarvi dell’Adi Shakti ci vorrebbero almeno dieci ore, quindi è meglio che mi riservi qualcosa da dire per il prossimo Adi Shakti Puja. Qualcuno mi ha chiesto: “Madre, è necessario celebrare questo Puja ?” Io credo che se c’è un Puja che deve essere celebrato, è proprio questo. E’ molto importante celebrare questo Puja perché così voi potete crescere, ed il vostro riflesso del Divino migliora, si perfeziona sempre di più dentro di voi, attraverso il potere dell’Adi Shakti, della Kundalini. Come sapete l’Adi Shakti ha la Sua Kundalini, che è l’Adi Kundalini, e il riflesso dell’Adi Kundalini dentro di voi è la vostra Kundalini. Quindi voi dovete venerarla, ed è questo il modo migliore per compiacere la vostra Kundalini, la vostra Madre che vi ha dato la seconda nascita.

Che Dio vi benedica!