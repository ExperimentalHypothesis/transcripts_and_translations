Mahavira Puja, Perth (Ausztrália), 1991. március 28.

A mai napon Mahavira születésnapját fogjuk ünnepelni.

Mahavira Bhairavanath inkarnációja, vagy úgy is hívhatjátok, hogy Szent Mihály. Ez a két szent – mint tudjátok, egyikük Hanumana, aki Gábriel arkangyal, a másik pedig Mihály arkangyal, – egyikőjük a Pingala nádin, Mihály arkangyal pedig az Ida nádin van. Mahavirának sokat kellett keresnie. Természetesen ő angyal volt, de emberként született, és meg kellett ismernie a baloldalt és azt, hogy hogyan működik a baloldal. A baloldal nagyon bonyolult. Sokkal összetettebb, mint a jobboldal. A bal oldalon szintén hét nádink van, és ezek egymásután helyezkednek el. Van róluk leírás a könyvekben, különböző neveket adtak nekik. Ezt a hét nádit, ami a bal oldalon található – amint azt tudjátok – a múltunk táplálja. Például, minden egyes pillanat múlttá válik. Minden jelenből múlt lesz. A mostani életünknek van múltja, és az előző életeinknek is van múltja. A teremtésünktől kezdve az egész múltunk bennünk van.

Tehát, amint tudjátok, minden pszichoszomatikus betegséget a baloldalból felbukkanó entitások idéznek elő. Tegyük fel, hogy valakinek májproblémája van, és hirtelen támadás éri a baloldalról, különösképpen a Muladharán keresztül vagy bárhonnan a baloldalról – a bal Nabhiból. A Muladhara az egyetlen, ami kapcsolatban van a baloldallal, az Ida nádival, a jobboldal, a Pingala nádi a Swadisthana csakrával van kapcsolatban.

Tehát a Muladhara problémái elérhetetlenek az emberek számára, és amikor a csakrák bármelyikét támadás éri a bal oldalon, akkor kialakulnak az emberekben a pszichoszomatikus betegségek. Ahogy azt már sokszor elmondtam nektek, ez az egyik központ és ez a másik, a jobb és bal oldali egymás felett helyezkednek el. A jobboldal túlzott használatakor egy bizonyos pontig működik, és ekkor hirtelen történik valami a bal oldalon, és akkor kialakul a betegség. Tehát minden betegség, még a cukorbetegség is a pszichoszomatikus hatás következménye. Valaki, aki rengeteget dolgozik és túl sokat gondolkodik, nagyon jobboldalas és egyszer csak történik valami – lehet, hogy a cukorbetegség örökletes a múltja miatt –, ami előidézi és kialakul ez a pszichoszomatikus probléma.  A  pszichoszomatikus probléma csak akkor gyógyítható, ha tudjátok mi a gond a baloldallal. Mahavira egészen mélyre hatolt a baloldalban. Azért mondtam, hogy a baloldal sokkal bonyolultabb, mert amikor elkezdtek haladni rajta, természetesen egyenesirányban haladtok, de lefelé haladtok, amíg a jobb oldalon ez felfelé irányul.

Tehát lefelé haladunk, valahogy így, végül felcsavarodik, hurkokat hoz létre, amivel együtt mozogtok és elvesztek benne. De a másik (jobboldal) felfelé halad, és nincs annyi hurok, és mivel felfelé halad könnyű kijutni belőle. Azok az emberek, akik történetesen a baloldalon haladnak – sokat gondolkodnak a múltjukon, sajnáltatják magukat és mindig panaszkodnak – sokkal problémásabbak, mint a jobboldalas emberek. A jobboldalas emberek másoknak okoznak gondot, míg a baloldalas emberek saját magukat bántják. Ezért kellett a baloldalt megfelelően megismerni, és ezt tette Mahavira. Természetesen, úgy gondolom, Ő már mindent tudott róla.

Gyakorlatilag sok mindent részletesen említett, ami megtörténhet azokkal, akik a baloldalra kerülnek. Leírta a poklot. Hét típusát írta le a pokolnak. Annyira szörnyűséges, hogy nem szeretném elmondani nektek, milyen is az. Borzasztóan kegyetlen, borzalmasan örömtelen, és annyira rettenetesen visszataszító, hogy utálod magad, amikor megérted, hogy milyen hibát követtél el, milyen bűnt, és ennek mi a következménye, milyen büntetést kapsz. Mahavira mindezt megfejtette. Teljes részletességgel elmondta, hogy milyen büntetés jár annak az embernek, aki megpróbál a baloldalon lenni. A jobboldalas emberekkel is foglalkozott, de nem olyan mértékben. A kettő kombinációjával is kellett foglalkoznia, de leginkább a baloldallal.

Már sok embernek elmondtam korábban, talán itt is beszéltem arról, hogy létezik egy Lélek (soul, Jivatma), ami mind az öt elem kauzális testéből áll. Például, a Föld kauzális része az illat. Tehát ez a Lélek az, ami az öt kauzális testből és a központjaitokból áll, és még azt is elmondhatjuk róla, hogy a paraszimpatikus idegrendszert irányítja. A gerincvelőre fekszik rá kívülről és onnan működteti a paraszimpatikus idegrendszert. Kapcsolatban áll minden központtal. Amikor meghalunk, ez az a Lélek (Jivatma), ami a Kundalinivel és a tiszta Lélekkel (Atma) az égbe emelkedik, és onnantól kezdve ez a Lélek (Jivatma) irányítja azt, ami megmaradt a lényünkből egy új lény kialakulásához. Így működik ez. Minden, amit eddig tettünk fel van jegyezve ebben a Lélekben (Jivatma). Amikor megkérdeztetek, hogy „Anyánk, látunk valamiféle kör alakú dolgokat összekapcsolódva. Mi az?” Azt válaszoltam, hogy ez egy halott lélek. Most rájöttek, miről is beszéltem nekik. Tudjátok, amikor egy ember meghal, a lelke olyannak látszik – most is láthatjátok ezeket a kerek dolgokat, lehet belőle sok vagy csak egy, vagy egy füzér. A mikroszkóp alatt is látták, amikor elmondtam nekik, hogy a Lélek (Jivatma) tükröződik a sejtekben, és egyben minden sejt a tükörképe. Tehát a sejtnek a visszatükröző része a sejt egyik oldalán helyezkedik el, és itt van a visszatükröződött Lélek is, a legfőbb Lélek (Jivatma), ami a hátunkon van, irányítja a tükröződő Lelket, ami az összes sejtről gondoskodik. Most már rájöttek, hogy ebben a visszatükröző részben található ez a hét hurok; azért hét hurok, mert a nyolcon helyezkedik el, a hét csakrán és a Muladharán. Arra jött rá (Mahavira), hogy amikor az emberek meghalnak, egyes lelkek pár napon belül újra megszületnek; ezek nagyon átlagos emberek. Különböző kategóriákat hozott létre.

Az elhalálozott emberek között van egy olyan kategória, akik haláluk után egy rövid ideig maradnak a kollektív tudatalattiban, majd utána újra megszületnek. Ezek nagyon átlagos, céltalan, hasznavehetetlen emberek. De vannak olyan lelkek is, akik haláluk után csak kószálnak a levegőben és várnak valakire, aki be tudja teljesíteni a beteljesítetlen vágyaikat. Például, egy iszákos lélek olyan emberhez tud kapcsolódni, aki inni szeretne. Tehát, amint valakinél elkezd szokássá válni az ivás, az ilyen lelkek egyike rá tud ugrani, és amikor ez megtörténik, akkor igazi alkoholistává teheti az illetőt. Emlékszem egy kubai hölgyre, aki nagyon pici és vékony volt. Ekkor voltam először Amerikában. Azt mondta nekem, hogy undorodik magától. A férje azt mesélte, hogy néha egy egész üveg whiskyt is meg tud inni tisztán. Ahogy ránéztem, olyan pici volt. Hogyan lehetséges ez? Így adtam neki egy bandhant, és hatalmas sötétbőrű embert láttam mögötte állni. Megkérdeztem tőle: „Ismer egy sötétbőrű embert?" Hirtelen felugrott és azt mondta: „Anyám, látja? Látja? Ő az, aki iszik, nem én!” Természetesen meggyógyítottam, és utána teljesen felhagyott az ivással.

Amikor egy szokás elkezd felerősödni bennetek, teljesen elveszítitek az uralmat magatok felett, és egy lélek száll meg benneteket és az irányít. Amikor az irányít, nem tudjátok, hogyan szabaduljatok meg bármilyen szokástól. Ezért nehéz a szokásoktól megszabadulni. A Sahaja Jógában, amikor a Kundalini felemelkedik, akkor az történik, hogy elhagynak benneteket ezek a halott lelkek, és rendbe jöttök, feladjátok (a rossz szokásokat). Így működik ez. Ezeket Mahavira nem mondta el, és nem is jött rá ezekre a dolgokra. Gondolom azért, mert nem volt tudós, vagy nem tudom, miért. De amiről Ő beszélt, az a pokol. Elmondta, hogyha életed során egy bizonyos dolgot elkövetsz, milyen pokolban lesz részed. Azt kell mondanom, hogy nagyon nyíltan és részletesen leírta a poklot. Nagyon szörnyű belegondolni, hogy egy ember, aki el van telve magától, végül milyenfajta pokolra kerülhet, és vannak, akik örök ottlétre ítéltetnek.

Ahogy az inkarnációk is megszülethetnek, úgy ezek az ördögök is, aki közül némelyek teljességgel pokolra vannak kárhoztatva, a világra jönnek. Amikor megszületnek, megpróbálnak bajba sodorni minket. Megszülethetnek, mint guruk vagy bármi. Mindaz, ami manapság történik: láthatjuk, ahogy ezek az emberek megszülettek, ahogy félrevezetnek bennünket, azt, hogy hogyan használják a bal Swadisthanat – vagy nevezhetjük baloldalnak –, csak azért, hogy teljesen megbénítsanak minket.

Amint azt láttátok, amikor egy ember megszállott, nem érzi a vibrációkat, és mindenféle tünetei vannak. De mit teszünk a Sahaja Jógában? Mahavira nevét mondjuk, mert Mahavira végighalad az egész Ida nádin és ezen a ponton foglal helyet, amit szuperegónak hívunk. Megfigyel, irányít, kidolgoz, megtisztít és minden szükségeset megtesz azért, hogy rendbe hozzon valakit, aki a Sahaja Jógába kerül. Tehát nagyon hálásnak kell lennünk neki, hogy elvégezte ezt a mocskos, piszkos munkát, mert ezek az emberek (hamis guruk) képesek akár még a fürdőszobában ülve is meditálni. Bármire képesek. Nagyon aljas, alávaló emberek. Amikor tantrikává válnak, mindenféle mocskos dolgot kipróbálnak. Tulajdonképpen problémákat kreálnak saját lényük és Isten között. Ha például bemennek az Istennő egyik templomába, és ott illetlenül viselkednek egy nővel, az Istennő el fog tűnni onnan. Amint eltűnik az Istennő egy területről, odahívják az összes baloldali bhútot. Itt vannak ezek a holt lelkek, amik csak úgy kószálnak a levegőben arra várva, hogy visszatérjenek a tudatos létbe, hogy valakit megszállhassanak, és itt vannak a baloldal mesterei, akik tudják, hogyan lehet megfogni egy ilyen lelket és rátenni valakire, illetve leszedni valakiről és rátenni valaki mást. Ez egy állandó folyamat, és ezzel lehet valakit teljesen őrültté és hasznavehetetlenné tenni.

Úgy, hogy mindezt tudjuk, mégis akadályaink vannak a bal oldalon. A Sahaja jógik összeszednek akadályokat. Ezért gondolom, hogy ezt a Mahavira Jayantit (születésnapot) fontos megtartanunk. Miért is hívták Mahavirának? Mert csak egy olyan személy, mint Ő – Vira azt jelenti: bátor, lovagias – csak Ő vihette ezt véghez, csak ő tudott teljességgel elmerülni ebben a lényben és megölni, elpusztítani azt a sok szörnyűséges ráksaszát, ördögöt és negatív dolgot, amik belénk kerülnek. Amint tudjátok, a baloldalt használjuk olyan sok negativitás ellen, ami minket kínoz, de ha nem kapunk segítséget, például Mahavirától, akkor nem járunk sikerrel. Mondhatjátok Mahavira nevét, hívhatjátok Szent Mihálynak, vagy nevezhetitek bármelyik nevén – Mahavirának azért, mert Ő egy emberi lény volt. Az Ő nagyszerű személyiségének köszönhetően minden kidolgozódik. Emberként született meg, pedig nagyon nehéz egy szentnek emberként megszületni.

Azonkívül a pokol fogalma és minden, ami le van írva bármilyen szentírásban, az tény, létezik, és ha oda szeretnétek menni... Tudjátok, ha oda próbálok menni és valamit megtudni, egyfajta alvás közben teszem. Alvás közben mindent megtudok, hogy mi történik egy bizonyos személlyel, mennyi akadálya van, miket tett eddig. A tudatos elmével nem egyszerű ezt megtenni. Be kell lépnetek a tudatalattiba, és egy mélyebb alvásban, a ’sushupti’-ba kell jutnotok, hogy megértsétek, mi történik a bal oldalon. Ez egy nagyon furcsa helyzet, és a Sahaja jógiknak nem tanácsolom, hogy belépjenek oda. De a baloldali problémáitoktól meg kell szabadulnotok Mahavira segítségével.

Amikor ebben a csakrában akadály van, itt egy nagy csont dudort fedezhettek fel, ami a jobb oldalon nő ki. Ilyenkor Mahavira nevét kell mondanotok, hogy megszüntessétek a nyomást a bal oldal felől. Sok ember nem tudja, miért is szenved valójában. Miért kell szenvedniük, amikor semmi rosszat nem tettek? Azért, mert megszállottak. Még a vírusok is és minden olyan dolog, mint a pszichoszomatikus betegségek, a rák, azt mondanám, minden gyógyíthatatlan betegség azért van, mert túlságosan a bal oldalra kerülünk. Ezért szenvedünk ezektől a gyógyíthatatlan betegségektől. Tehát nagyon hálásnak kell lennünk Mahavirának, akitől azt az erőt kaptuk, amivel eltávolíthatjuk a bal oldali akadályainkat. Azt a fényt adta a kezünkbe, amelyet Ő maga vibrál meg és Ő maga próbál megvilágítani minden homályos dolgot, még Velem kapcsolatban is. Csakis miatta tudunk sok fizikai és mentális betegségből kigyógyulni.

Amint azt tudjátok, a baloldal könnyen gyógyítható háromgyertyás kezeléssel. Ebből látható, hogy Mahavira csak a fényt szereti. Nem szereti a sötétséget. Úgy gondolom, az az elképzelése, hogy most a baloldal megtisztítására mindent meg kell próbálnunk, amennyire ez lehetséges, hogy segítsük a Sahaja Jóga megalapozódását olyan országokban, ahol sok ilyen negativitás van, nagyon sok.

Szóval Ő mindenhol foglalkozik ezzel. A pszichoszomatikus betegségeket és mindenféle betegséget mi is meg tudunk gyógyítani gyertyával, lánggal; három gyertyával tudjuk kezelni. Tehát nagyon hálásnak kell lennünk neki, hogy megvalósította számunkra ezt a fajta belépést a baloldalba, és hogy kiderítette számunkra milyen problémák léteznek a bal oldalon.

Annyira szép, hogy ma lehetőségünk nyílik a születésnapjának a megünneplésére, ezen a helyen, amit nagyon szeret. Mondhatjátok, hogy Mahavirát néha meztelenül ábrázolják. Az úgy történt, hogy a dzsungelbe ment meditálni, hogy megismerje a baloldalt. Amikor felállt, beleakadt az egyik bokorba és le kellett szakítania a ruhája felét. Miután leszakította a ruha felét, kijött a bokrok közül és akkor még rendben volt. Ekkor hirtelen megjelent Shri Krishna egy falusi kisfiú formájában, és azt mondta: „Szegény vagyok – mondta a kisfiú – szegény vagyok, semmim sincsen. Te egy király vagy, bármikor lehet új ruhád. Miért ne adhatnád nekem azt a fél ruhát, amit viselsz?” Azt mondják, odaadta a ruhát ennek a fiúcskának, aki azután elszaladt. Ő nem más volt, mint Shri Vishnu. Tudjátok, Vishnu elvitte a ruhát, így alig két-három másodpercig lehetett meztelen, hiszen király volt, eltakarta magát levelekkel és visszament a palotába felöltözni. De képzeljétek csak, az emberek mennyire negatívak! Ruha nélkül járkálnak – a dzsainok. Mindenféle tabuik vannak az összes féreggel, mindennel kapcsolatban. Úgy tartják – ezek az emberek indították el ezt –, hogy ha nem tisztelitek ezeket az apró állatokat, mint például egy kígyót vagy bármilyen más állatot, ami ártalmas és rossz, de ha élőlény, akkor meg kell azokat óvni. Ezek a dzsainok őrültek. A vegetarianizmust olyan végletekig űzik, hogy még a bogarakat is megpróbálják megmenteni. Egy kunyhóba teszik őket, amiben egy brahmin van. Ezek a bogarak aztán elkezdik szívni ennek a brahminnak a vérét. Amikor gyakorlatilag teljesen kiszívták a brahmin vérét, leesnek a földre. Csak ezután engedik ki a brahmint, és jó sok ’dakshina’-t adnak neki, ami azt jelenti, hogy sok pénzt kap jutalmul, amiért engedte a bogaraknak, hogy szívják a vérét. Ilyenfajta ez a vegetarianizmus.

Óvakodjatok a vegetariánusoktól! Amint tudjátok, Hitler is vegetariánus volt. El tudjátok képzelni, milyen vegetarianizmus ez? A vegetarianizmus mindenféle hóbortja egyáltalán nem szükséges. Életében Mahavira megmutatta azt, hogy egyáltalán nem fontos az étellel foglalkozni, azzal, hogy mit eszünk. Tudjátok, az egész vegetarianizmus a képtelenségig feszegeti a határokat, olyannyira, hogy azt mondtam az embereknek, hogy hagyjanak fel teljesen a vegetarianizmussal. Nézzétek meg összefüggéseiben, hogy mit szeretett volna elérni: ha nem esztek fehérjét, nem tudtok harcolni a bhútok (negativitás) ellen. Akiben bhútok vannak, sok fehérjét kell ennie, nem szénhidrátot, hanem fehérjét, ami tud harcolni ezek ellen a baloldalas ellenségek ellen. De itt az van, hogy vegetariánusoknak kell lenniük. Képzeljétek csak el, bennük vannak a baloldalas ellenségek, és ők vegetariánusok akarnak lenni. Vége. Hogyan tudnának így harcolni?

Tulajdonképpen, mondhatjuk, hogy előre kitervelte ezt az a valaki, aki... például így próbálja eltávolítani ... úgy is mondhatjuk, az, aki inkább akarja életben tartani ezeket az alacsonyabb rendű állatokat, mint az embereket, az egy elnyomó. Ilyen ostobaságot művelnek. Tudnotok kell, hogy nem tudok önmegvalósulást adni ezeknek a férgeknek, halaknak vagy csirkéknek. Ehhez emberi lényekre van szükség. Mindez azért történt meg, mert az emberek mellékesnek tekintették, amit nekik mondtak. Krisztus azt mondta: „Ne nézz senkire tisztátalan (házasságtörő) szemmel!”, de én még nem találkoztam olyan kereszténnyel, aki nem Sahaja jógi és nem tisztátalan (házasságtörő) a tekintete, legyen akár nő vagy férfi. Szóval, pont az ellenkezőjét tesszük annak, amit tanítottak nekünk. Hasonlóképpen történt Mahavirával is. Amit tenni próbált, azt teljességgel elpusztították azok az emberek, akik megpróbálták a vegetarianizmust egy nagy vallássá tenni.

Másfelől a vegetarianizmus a dzsainizmusba egy bizonyos emberen keresztül került, akit Naminathnak hívtak, aki Shri Krishna idejében ’tirthankara’ (spirituális tanító) volt. Készült megházasodni. Azokban az időkben nem csak megházasodtak, hanem sokféle húst is ettek, éppen ezért sok bárányt és kecskét hoztak az esküvőjére. Nem tetszett neki – mi úgy nevezzük uparati –, megundorodott, csalódott volt. Frusztráltságában mit tett? Azt mondta: „Nem fogok húst enni!” Így kezdett terjedni a vegetarianizmus a dzsainok között, és még mindig folytatódik. Úgy látom, ezek a dzsainok a legboldogtalanabb emberek, teljesen örömtelenek. Annyira szeretik a pénzt, futnak a pénz után és mindig olyan furcsán viselkednek, hogy az érthetetlen. Emberi lények, de érthetetlen ahogy viselkednek, nem normális emberek. Így megértjük, hogy mindannak ellenére, amit Mahavira kidolgozott, az emberek, akiknek az Ő tanítványainak kellene lenniük, a dzsainok ilyenek.

Tehát meg kell értenünk, hogy a Sahaja Jógában jobb, ha nem teszünk ilyesmit. Bármit mondanak nektek, meg kell értenetek, hogy az miért van úgy. Ismeritek a munkamódszert, mindent tudtok a Sahaja Jógáról. Ismeritek az egészet, így nem helyes, ha bárhogy is megadjátok magatokat valamilyen okoskodásnak, kérkedésnek vagy hatalmas hírverésnek, hogy valami olyant kövessetek, ami nem helyes. Ez nagyon fontos. Sahaja jógik vagyunk, és tudjuk mit jelent az egyensúly. Természetesen ezt mindig elmondom, hogy a nyugatiaknak – az ausztráloknak szintén –, több szénhidrátot kellene enniük, mert túl sok húst esznek. Ehetnének több szénhidrátot, de ez nem azt jelenti, hogy legyenek vegetariánusok; úgy értem, csak ellensúlyozásképpen tegyék. Indiában meg mindig azt mondom, hogy több húst kell enniük, mert jót tesz nekik. De ez nem azt jelenti, hogy csak húst egyenek és semmi mást. Meg kell találni az egyensúlyt, és amint rátaláltok, meglepődtök, hogy mennyivel jobban és nyugodtabban fogjátok érezni magatokat, felvidultok és a vibrációk sokkal intenzívebben fognak áramolni, mint normális esetben. Tehát jobb, ha az ételre odafigyeltek.

Ugyanez a helyzet a ruhákkal is. Nem kell bolondulni az öltönyökért, akár hideg van, akár meleg, vagy mindegy. Olyan ruhát kell viselnetek, ami illik hozzátok. Például egy ilyen éghajlatú országban, szükség lehet egy öltönyre, vagy valamire, hogy felöltözzetek, de ha például Ganapatipuleban vagy valami hasonló helyen vagytok, ahol az időjárás nem túl hideg és nem túl meleg (talán száraz), meg kell találnotok azt a ruhát, amit viselhettek, ami kényelmes. Ha bármiről kiderül, hogy számotokra az kényelmes, jobb, ha azt viselitek. Arról van szó – ezt sokatoknál látom –, hogy amikor mondok nektek valamit, azzal kapcsolatban ne essetek túlzásokba, de ugyanakkor ne csak egy kis részét fogadjátok meg. Amikor mindezt elmondom nektek, meg kell értenetek, hogy bármi, ami nektek való, bármilyen is a temperamentumotok, bármilyen adottságokkal is rendelkeztek, azt kell követnetek, ami táplál, felemel benneteket és egyensúlyba hoz.

Az egyensúly megtalálásához, ha Mahavirára gondoltok, egyúttal Shri Hanumánra is kell gondolnotok. Mindketten fontosak. Nem könnyű egy ilyen rövid beszédben mindent elmondani Mahaviráról, de úgy gondolom, sikerült rámutatnom a kapcsolatára a Sahajjal, láthattátok, hogy milyen nagy jelentőségű, és hogy milyen fontos szerepet játszik.

Isten áldjon meg benneteket!

Ha Mahavirára gondolok, lehetetlen tudatos elmével gondolkodni róla, állandóan átkerülök a bal oldalra. Még a kocsiban arra gondoltam, hogy jobb lenne, ha beszélnék Mahaviráról, azóta minden a bal oldal felé halad. Nagyon nehéz, de majd megoldódik.

Isten áldjon meg benneteket!

Rettenetes dolog ez a baloldal. Ha bármilyen problémátok van, azt most kérdezzétek meg, mert ez az egyedüli alkalom, amikor tudunk ezekről a dolgokról beszélgetni. Ha van bármilyen problémátok a baloldallal kapcsolatban, akkor kérdezhettek – hogy hogyan lehet kijavítani, hogyan lehet kidolgozni, akármit. Kérlek, kérdezzetek, mert ez a probléma mindig jelentkezik nálatok.

Kérdés: Mit jelent, ha szúr a ban Szív?

A szív, ahogy azt már mondtam nektek, a Mindenható Isten visszatükröződése bennünk, ami a Lélek (Atma). Ahogy azt már szintén meséltem, kétfajta szívprobléma fordul elő. Az egyik akkor alakul ki, amikor túlságosan aktív életet él valaki, jobboldalas, a másik a baloldalas, ez a letargikus szív, amikor angina és ehhez hasonlók alakulnak ki. A Te esetedben amikor, ilyen szúrást érzel, az megszállottságot jelent. Ha a kezedben bizsergést, zsibbadást érzel, az is egyfajta megszállottságot jelent. De ezt ki lehet tisztítani.

Egyéb kérdés?

Kérdés: Tudna valamit mondani a bal Nábhiról?

Noha ez egy külön terület, a bal Nabhi akadály oka legtöbbször a feleség-férj kapcsolat. Ha a feleség panaszkodó típus, állandóan irigykedik, idegeskedő, mindig nyaggatja a férjét, idegesítő, állandóan fél, és ehhez hasonló dolgokat tesz – tudjátok, néha csak azért teszik, hogy zaklassák a férjüket, de néha alapvetően nagyon baloldalas, megszállott nők, és ezektől a megszállott nőktől lesz akadály a bal Nabhiban. Bármelyik nőnek, aki a bal Nabhiját érzi, azonnal meg kell értenie, hogy valami szörnyűséges dolog van benne, aminek el kell mennie. A bal Nabhira a háromgyertyás kezelést kell alkalmazni, és próbáljátok tisztelni a férjeteket, próbáljatok kedvesnek lenni vele, mert ezek a (halott) lelkek dominálhatnak is. Nemcsak nagyon alattomossá tehetnek benneteket, de zsarnokivá is. Megtalálják a módját, hogy dominálhassanak. Mindenesetre tűnhet úgy, hogy egy nő jobboldalas, de valójában a bal Nabhitól szenved, és teljesen zsarnoki. Hasonlóképpen, ha a férj nem egy jó ember, kínozza a feleségét, ami miatt a feleség boldogtalan és sajnálja a dolgot, akkor is akadálya lesz a bal Nabhiban. Tehát mindkét esetben meg kell értenetek, hogy az öröm, az öröm forrása mi magunk vagyunk, a saját Lelkünk (Atma). Ez nem függ a férjtől vagy bárkitől, ebben a tekintetben egyedül vagytok. Nem kell aggódnotok a férjetek miatt, ne foglalkozzatok azzal, hogy hogyan bánik veletek, ne nyugtalankodjatok miatta. Arra kell gondolnotok, hogy: „Végül is a felesége vagyok, támogatnom kell őt. Segítenem kell őt. Bármilyen is ő, hadd legyen olyan! Attól, hogy megmondom neki, nem fog megjavulni. A legjobb, ha nem mondok neki semmit, tegyen, amit akar.” És gyertyával tisztítsátok ki a bal Nabhitokat. Ez a módja.