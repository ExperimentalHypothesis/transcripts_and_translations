4 Αυγούστου 1991, Ντενίζ, Βέλγιο Σήμερα μαζευτήκαμε εδώ για να κάνουμε μια Πούτζα στον Βούδα.

Όπως ξέρετε, ο Βούδας ήταν γιος ενός βασιλιά και μια μέρα σοκαρίστηκε βλέποντας έναν πολύ φτωχό άνθρωπο, «» πολύ αδύνατο, που περπατούσε στο δρόμο και ήταν πολύ δυστυχισμένος και ο Βούδας αισθάνθηκε πολύ λυπημένος για αυτό. Ύστερα είδε έναν πολύ άρρωστο άνθρωπο, στα πρόθυρα του θανάτου. Έπειτα είδε έναν πεθαμένο άνθρωπο που τον μετέφεραν στο κρεματόριο. Όλα αυτά τον αναστάτωσαν πάρα πολύ και άρχισε να σκέφτεται και να αναζητά το γιατί συμβαίνουν όλα αυτά στον άνθρωπο. Καταρχήν, πώς γίνονται τόσο δυστυχισμένοι ή άρρωστοι ή γιατί πεθαίνουν τόσο άσχημα; Ανακάλυψε το γιατί κατά την αναζήτησή Του. Γύρισε όλο τον κόσμο, κατά μία έννοια, επειδή διάβασε τα Ουπανισάντς και πήγε σε πολλούς δασκάλους, επισκέφθηκε πολλά μέρη πνευματικής καλλιέργειας, πήγε στο Μπενάρες, πήγε παντού. Στο τέλος, καθόταν κάτω από ένα δέντρο Μπάνιαν, όταν ξαφνικά η Κουνταλίνη Του αφυπνίστηκε από την Άντι Σάκτι και έλαβε την αυτογνωσία Του. Ύστερα συνειδητοποίησε ότι ο λόγος για όλα αυτά είναι η επιθυμία. Στη Σαχάτζα Γιόγκα, έχουμε καταλάβει τώρα, ότι όλες οι άλλες επιθυμίες δεν είναι αγνές. Πρώτον, όσες επιθυμίες και αν εκπληρώνονται, δεν ικανοποιούμαστε από αυτό.

Και δεύτερον, όλες αυτές οι επιθυμίες έχουν ένα αντίκτυπο. Ποια είναι λοιπόν η αληθινή επιθυμία; Όπως όλοι το γνωρίζετε είναι η Κουνταλίνη. Η Κουνταλίνη είναι η δύναμη της αγνής επιθυμίας, που εκπληρώνει την επιθυμία σας να γίνεται το πνεύμα, να γίνεται ένας Βούδας, να φωτιστείτε. Βούδας σημαίνει ένας άνθρωπος που είναι φωτισμένος. Έτσι ο Γκαουτάμα έγινε Βούδας, όπως και εσείς γίνατε Σαχάτζα Γιόγκις. Επειδή όμως πέρασε μέσα από όλες αυτές τις δοκιμασίες, οτιδήποτε έμαθε, έγινε ένα αναπόσπαστο μέρος Του, ενώ στη Σαχάτζα Γιόγκα είναι όλα Σαχάτζ. Έτσι συμπεραίνουμε ότι τελικά όλα είναι Σαχάτζ. Όταν προσπαθούμε να επιτύχουμε κάτι, πάντα λέμε: «Θα λειτουργήσει αυθόρμητα, είναι εντάξει, η Μητέρα θα κάνει τα πάντα για εμάς». Αυτή είναι μια κοινή αποτυχία στη Σαχάτζα Γιόγκα. Το να σας υποβάλω σε αυτή τη μακρά δοκιμασία ή να σας δώσω την αυτογνωσία, ήταν ένα ζήτημα για Εμένα.

Σε αυτούς τους καιρούς της σύγχυσης, δεν υπάρχει αρκετός χρόνος για να σας υποβάλω σε όλα αυτά που πέρασε ο Βούδας και εκείνος ήταν μόνο ένας, ενώ Εγώ θα έπρεπε να το κάνω με όλους εσάς. Αυτό θα ήταν κάτι πολύ δύσκολο. Δεν ξέρω πόσοι θα το είχατε αντέξει. Οι περισσότεροι θα είχατε φύγει στα μισά του δρόμου ή στο ένα τέταρτο του δρόμου. Γι' αυτό έγινε με ένα σαχάτζ τρόπο. Δεν χρειάστηκε να καθίσετε κάτω από ένα Μπάνιαν. Τελικά πήρατε την αυτογνωσία σας. Η Κουνταλίνη σας αφυπνίστηκε και λάβατε τη φώτιση. Αλλά η φώτιση που εδραιώθηκε μέσα στον Βούδα δεν εδραιώνεται μέσα μας, επειδή τα τσάκρας μας δεν είναι καθαρά όπως Εκείνος είχε καθαρίσει τα τσάκρας Του. Είχαμε το ίδιο σώμα, το ίδιο μυαλό και την ίδια στάση όταν λάβαμε την αυτογνωσία.

Όπως κοιτούσαμε το σπίτι του Θεού, ακόμα κοιτάμε το σπίτι του Θεού, αλλά τώρα έχετε μπει μέσα στο σπίτι και πρέπει να κοιτάξετε έξω από τα παράθυρα. Αυτό το ξεχνάτε. Και ενώ τώρα καθόμαστε στην κορυφή του λόφου, μακριά από τη συμφόρηση και την κίνηση, ακόμα φοβόμαστε όταν βλέπουμε ένα αμάξι. Δεν γνωρίζετε ότι κάθεστε πάνω στην κορυφή του λόφου όπου σας έχει τοποθετήσει όμορφα η Μητέρα σας και έτσι δεν συμπεριφέρεστε ανάλογα. Όταν λαμβάνω αναφορές για κάποιους Σαχάτζα Γιόγκις, εκπλήσσομαι που δεν γνωρίζουν ότι τώρα είναι αφυπνισμένες ψυχές. Γι' αυτό ο Βούδας μίλησε για την έλλειψη της επιθυμίας. Δεν είναι δυνατόν πριν την αυτογνωσία, ακόμα και μετά την αυτογνωσία το βρίσκω δύσκολο. Κάποιο είδος κρυφής επιθυμίας υπάρχει και όταν πρέπει να το δουλέψετε, δεν το κάνετε, λέγοντας: «Το εγώ μας θα μπλοκαριστεί». Ότι λοιπόν μας βολεύει, το δουλεύουμε με έναν τρόπο, ότι μας βολεύει, με τον άλλο. Η λύση του όλου θέματος είναι αυτή που έχω βρει Εγώ η ίδια, ότι είναι ένα συλλογικό συμβάν.

Ένας άνθρωπος ως μονάδα δεν μπορεί να υπερβεί το εγώ του, ένας ατομικιστής δεν μπορεί να ξεπεράσει το εγώ του. Κάποιος που ζει μεμονωμένα, θέλει να απολαύσει μόνος του, δεν μπορεί ποτέ να ξεπεράσει το εγώ του, επειδή δεν έχει περάσει μέσα από όλες αυτές τις δοκιμασίες. Αν είστε ένας ατομικιστής, τότε καλύτερα να περάσετε μέσα από όλες αυτές τις δοκιμασίες και μετά να επιστρέψετε. Η λύση είναι λοιπόν να καθαρίσουμε όλα μας τα τσάκρας, να καθαρίσουμε τη ζωή μας μέσα στη συλλογικότητα και αυτή είναι η λύση για το πρόβλημα του εγώ. Πριν, όλοι δούλευαν ατομικά. Έπρεπε κάποιος να πάει στα Ιμαλάια για να βρει έναν δάσκαλο. Ύστερα ο δάσκαλος θα τον πετούσε έξω, ύστερα θα πήγαινε σε κάποιον άλλο, θα δούλευε εκεί, θα τον πέταγαν έξω και από εκεί. Την επόμενη ζωή θα ξαναγεννιόταν, ξανά θα τον πέταγαν έξω. Τελικά, αν τον δέχονταν ένας δάσκαλος, θα ήταν καλά, θα τον έδερνε, θα τον βασάνιζε, θα του φερόταν με οποιοδήποτε τρόπο, θα τον κρεμούσε ανάποδα και τελικά αν κάποιος δάσκαλος πλησίαζε κάποιον θα του έδινε αυτογνωσία. Αυτή ήταν η κατάσταση.

Αλλά στη Σαχάτζα Γιόγκα η πόρτα είναι ανοιχτή και o οποιοσδήποτε μπορεί να μπει και να πάρει την αυτογνωσία, επειδή έχω πίστη στη συλλογικότητα. Αυτή η συλλογική ζωή, σίγουρα θα σας δώσει αυτό που έλαβε ο Βούδας μέσα από τις ατομικές του προσπάθειες. Αλλά και εκεί αποτυγχάνουμε, επειδή δεν ξέρουμε πώς να είμαστε συλλογικοί. Η εξατομίκευση είναι συνέχεια γύρω μας. Με κάθε τρόπο σκεφτόμαστε ατομικά. Όπου η συλλογικότητα λειτούργησε, η Σαχάτζα Γιόγκα προόδευσε και οπουδήποτε δεν λειτούργησε, υπήρξε κάποιο πρόβλημα. Γι' αυτό είναι πολύ σημαντικό, να δούμε τον εαυτό μας και να δούμε για τον εαυτό μας πόσο συλλογικοί είμαστε. Απολαμβάνετε τη συλλογικότητα ή όχι; Στοχεύετε προς τη συλλογικότητα ή όχι; Από τη στιγμή που σκέφτηκα την Καμπέλα, το μέρος που έχετε δει, και σκέφτηκα να κάνω ένα μικρό άσραμ εκεί, κοντά στο ποτάμι για εσάς, αμέσως οι άνθρωποι Μου είπαν: «Μητέρα, επιτρέπεται να αγοράσουμε σπίτια εκεί;» Αμέσως. Τότε ποιος ο λόγος; Και μετά Με καλούν: «Μητέρα, σε παρακαλώ, έλα στο σπίτι μου για δείπνο». «Σε παρακαλώ, έλα στο σπιτάκι μου για τσάι», δεν ενδιαφέρομαι.

Στη Σαχάτζα Γιόγκα, μέχρι να γίνετε συλλογικοί με κάθε έννοια, δεν μπορείτε να ανέλθετε και να καθαρίσετε τον εαυτό σας, δεν μπορείτε να εξαγνίσετε τον εαυτό σας. Δεν έθιξε αυτό το σημείο, αλλά το είπε κατά κάποιο τρόπο, λέγοντας: «Buddham sharanam gacchami». Πρώτα παραδίδομαι στη φωτισή μου. Μετά είπε: «Dhammam sharanam gacchami», που σημαίνει στο ντάρμα μέσα μου, παραδίδομαι στο ντάρμα που είναι η πνευματικότητα. Και τρίτον είπε: «Sangham sharanam gacchami». Σάνγκα σημαίνει συλλογικότητα, παραδίδομαι στη συλλογικότητα. Αλλά δεν ήξερε πώς να δώσει αυτογνωσία σε μαζικό επίπεδο εκείνη την εποχή. Γι' αυτό απέκτησε μαθητές που έπρεπε να ξυρίσουν τα κεφάλια τους, είτε ήταν βασίλισσες είτε βασιλιάδες, που έπρεπε να φορούν μόνο ένα πανί, είτε ήταν άντρες είτε γυναίκες, να έχουν μόνο ένα στρωματάκι και να κοιμούνται σε μια μεγάλη αίθουσα. Δεν υπήρχαν σύζυγοι, γάμοι, τίποτα. Έπρεπε να ζητιανεύουν για την τροφή τους στα χωριά και να ταΐζουν τον δάσκαλο και έπρεπε να τρώνε και οι ίδιοι από αυτό είτε ήταν αρκετό είτε όχι.

Αυτά δεν υπάρχουν στη Σαχάτζα Γιόγκα. Όλα είναι απολαυστικά στη Σαχάτζα Γιόγκα από την αρχή και υποτίθεται ότι είστε απόλυτα χαρούμενοι άνθρωποι στη Σαχάτζα Γιόγκα. Αυτό υπάρχει, αλλά η χαρά της συλλογικότητας αν δεν ξέρετε πως να την απολαύσετε, τότε δεν μπορείτε να ανέλθετε, γιατί είναι μονόδρομος. Ποια είναι η άλλη δοκιμασία; Για κάποιους ακόμα και η συλλογικότητα είναι δοκιμασία μέχρι να αρχίσουν να την απολαμβάνουν. Δημιουργούν και πολλά προβλήματα: «Αυτό δεν είναι καλό» είναι πολύ επικριτικοί. Κάποιοι από αυτούς μένουν σε άσραμ και κριτικάρουν συνέχεια τα πάντα. «Αυτό δεν είναι καλό, δεν μου αρέσει αυτό, δεν μου αρέσει το άλλο». Εδώ λοιπόν, με απόλυτη επίγνωση, θέλω να πω ότι δεν μπορείτε να υπνωτιστείτε, αν υπνωτιστείτε μπορείτε να ζήσετε με όποιον τρόπο θέλετε. Αλλά με απόλυτη επίγνωση και κατανόηση πρέπει να γίνουμε συλλογικοί. Αυτή είναι μια λύση για τον καθαρισμό μας.

Ας υποθέσουμε ότι τα χέρια μου είναι λερωμένα, πάω σε μία βρύση και πέφτει μόνο μια σταγόνα, οπότε δεν μπορώ να πλυθώ. Πάω λοιπόν αλλού, δεν υπάρχει ούτε εκεί νερό. Πάω και σε τρίτο μέρος, αλλά ούτε εκεί υπάρχει. Τελικά, φτάνω σε ένα μέρος όπου βρίσκω νερό. Τότε πλένομαι ολοκληρωτικά, επειδή ξέρω ότι δεν μπορώ να το βρω πουθενά αλλού. Αλλά στη Σαχάτζα Γιόγκα, εμβαπτίζεστε στο νερό της συλλογικότητας. Αν απολαμβάνετε τη συλλογικότητα και μπορείτε να κολυμπήσετε εκεί, τότε δεν υπάρχει κανένα πρόβλημα. Ο Βούδας όπως γνωρίζετε, δουλεύει στη δεξιά πλευρά, στο Άγκνια μας. Είναι εκπληκτικό, μια θεότητα όπως Αυτός να δουλεύει στη δεξιά πλευρά. Είπε πως για τη δεξιά πλευρά, πρέπει να είστε αποταυτισμένοι, χωρίς επιθυμίες.

Θέλω να πω ότι κανείς δεν δουλεύει αν δεν έχει επιθυμία και αν δεν μπορούν να κερδίσουν κάτι από αυτό συνήθως. Αλλά πρέπει να δουλέψετε χωρίς επιθυμία. Τότε μόνο η δεξιά πλευρά μπορεί να κατακτηθεί, είναι πολύ συμβολικό. Συνήθως οι άνθρωποι της δεξιάς πλευράς είναι πολύ αδύνατοι, αλλά ο Βούδας είναι πολύ παχύς. Συνήθως οι άνθρωποι της δεξιάς πλευράς είναι πάρα πολύ σοβαροί, πολύ σοβαροί, ακόμα και αν τους γαργαλίσει κανείς δεν γελάνε. Αλλά ο Βούδας γελάει όλη την ώρα, με τα χέρια του απλωμένα, απολαμβάνοντας. Δείτε τη διαφορά. Μόνο όταν δουλεύετε χωρίς επιθυμία, μόνο τότε αυτό το επίπεδο μπορεί να επιτευχθεί ώστε να γελάτε όλη την ώρα. Αλλά εκείνοι που αισθάνονται ότι κάνουν μια δουλειά με μια συγκεκριμένη επιθυμία, υπάρχουν δηλαδή άνθρωποι πολύ χαμηλού επιπέδου που θέλουν να βγάλουν λεφτά, άλλοι κάποια άλλη ανοησία και αυτό συνεχίζεται και αποκτά όλο και πιο εσωτερική μορφή. Όσο γίνεστε πιο ευαίσθητοι, οι επιθυμίες αρχίζουν να γίνονται όλο και πιο εσωτερικές.

Και αν δεν είστε προσεκτικοί, τότε αναδύονται. Εκείνος είναι τοποθετημένος στη δεξιά πλευρά και πάει στην αριστερή. Είπε: «Πρέπει να μην έχετε επιθυμίες» στη δεξιά πλευρά. Τι αντίθεση! Ειδικά στη Δύση, έχω δει ανθρώπους να λένε: «Ω!» Τι έκαναν; Σήκωσαν ένα πιρούνι και με το πιρούνι, κάθονται κάτω. Εκπλήσσονται με Μένα, που δεν κουράζομαι. Αλλά δεν κάνω τίποτα, δεν έχω επιθυμίες. Στην πραγματικότητα, δεν κάνω ποτέ τίποτα. Είμαι μόνο Νισκρίγια, δεν κάνω τίποτα. Όταν γίνεστε το όργανο, το παραδομένο όργανο, όταν γνωρίζετε ότι δεν κάνετε τίποτα, τότε έχετε αποκτήσει την κυριότητα της δεξιάς πλευράς.

Πώς αποκτάτε την κυριότητα; Δεν κάνετε τίποτα, εντάξει; Σε όποιο μαγαζί πάτε, πετυχαίνετε το τζακ-ποτ, χωρίς να κάνετε τίποτα. Δεν επιθυμείτε τίποτα και ξαφνικά βρίσκετε ότι κάτι που ούτε κατά διάνοια δεν είχατε σκεφτεί, είναι εκεί, προορίζεται για εσάς και απλώς το παίρνετε. Με την επιθυμία να αποκτήσετε κάτι όταν δουλεύετε, δημιουργείται μια αντίδραση. Κάθε δράση έχει μια αντίδραση. Αλλά η δράση χωρίς επιθυμία, δεν έχει αντίδραση, επειδή δεν προϋπάρχει επιθυμία. Ας υποθέσουμε ότι χάνομαι κάπου στο δρόμο. Ποτέ δεν αναστατώνομαι, επειδή ίσως να πρέπει να πάω εκεί. Αν υποθέσουμε ότι πρέπει να αγοράσω κάτι, ένα κάστρο ας πούμε. Έπρεπε να το αγοράσω, αυτό είναι διαφορετικό από την επιθυμία, και ξαφνικά Μου έγινε βάρος. Απλώς είπα: «Πρέπει να ζήσω στην Ιταλία, έτσι πρέπει να αγοράσω ένα σπίτι».

Μου έδειξαν ένα κάστρο που αποδείχθηκε ότι δεν ήταν καλό. Εντάξει, δεν πειράζει. Στο δεύτερο προσκολλήθηκαν όλοι. «Πρέπει να το αγοράσετε, όποιο και αν είναι το κόστος». Δεν μου άρεσε πολύ το μέρος, αλλά είπα: «Εντάξει, ας εκπληρωθεί η επιθυμία τους». Κάπως έγινε και όλα ήρθαν διαφορετικά και έπρεπε να αγοράσουν ένα άλλο που δεν ήθελαν να αγοράσουν. Ήμουν πολύ χαρούμενη γι' αυτό, επειδή δεν επιθυμούσα τίποτα και αποδείχτηκε ότι ήταν το καλύτερο. Ο λόγος είναι ό,τι Μου συμβαίνει ότι είναι καλύτερο. Έτσι ό,τι Μου συμβαίνει, ξέρω ότι είναι το καλύτερο είναι για το καλό μου, είναι για το καλό της Σαχάτζα Γιόγκα. Αν κάποιος κριτικάρει τη Σαχάτζα Γιόγκα είναι πάρα πολύ καλό, εξαίσιο.

Όπως στην Ινδία, αρχικά ήταν ένα περιοδικό όπου ο Ρατζνίς χρησιμοποίησε κάποιον για να μιλήσει εναντίον Μου. Μια κυρία είχε κλέψει μερικές φωτογραφίες Μου και τους είχε δώσει και τις φωτογραφίες και όλοι στην οικογένειά Μου ήταν πολύ θυμωμένοι. Τα αδέρφια Μου, ο άντρας Μου, όλοι ήθελαν να μηνύσουν την εφημερίδα. Τους είπα ότι δεν Μου άρεσε η ιδέα του να μηνύσουμε την εφημερίδα ή κάτι τέτοιο. Όταν λοιπόν είχαμε το πρώτο πρόγραμμα στο Δελχί, ήταν τόσο πολύς κόσμος που δεν μπορούσε ούτε το αυτοκίνητό Μου να περάσει. Εννοώ ότι και απέξω ήταν γεμάτο και αναγκάστηκαν να βάλουν μεγάφωνα και έξω από την αίθουσα. Ρώτησα τους ανθρώπους πώς ήρθαν. Είπαν: «Είδαμε την φωτογραφία Σας σ' αυτό το περιοδικό και εντυπωσιαστήκαμε». Δεν διάβασαν τίποτα, ούτε μια λέξη και ήταν όλοι εκεί. Ένας από αυτούς είναι ο Χάρς και ήρθαν τόσοι πολλοί από εκεί, απλώς και μόνο βλέποντας τη φωτογραφία.

Το ότι έκλεψε λοιπόν τη φωτογραφία ήταν για καλό μας. Υπό κανονικές συνθήκες θα έπρεπε να πληρώσουμε πολλά λεφτά για να δημοσιεύσουμε κάτι, αλλά έγινε χωρίς να πληρώσουμε. Και όλοι οι άνθρωποι της οικογένειάς Μου, είδαν ότι το περιοδικό έκλεισε για έξι μήνες και υπέστησαν φοβερή ζημία. Δεν επιθυμούσα κάτι τέτοιο. Όταν δεν έχεις επιθυμίες είσαι χαρούμενος, επειδή ούτε απογοητεύεσαι, ούτε αγχώνεσαι. Το να μην έχεις επιθυμίες, δεν σημαίνει ότι γίνεσαι παράλογος, ασκητικός ή κάτι ανάλογο, αλλά δεν προσδοκείς τίποτα. «Αν κάνω αυτό, τότε εκείνο θα συμβεί. Αν κάνω το άλλο...» Μην ανησυχείτε, κάντε ότι θέλετε να κάνετε. Ένα πράγμα πρέπει να ξέρετε, ότι τίποτα κακό δεν μπορεί να σας συμβεί. Αν κάτι κακό σας συμβαίνει, τότε κάτι δεν πάει καλά με εσάς.

Θα σας πω και κάτι άλλο. Για πρώτη φορά, έπεσα σχεδόν κάτω. Λίγο, όχι πολύ. Είπαν λοιπόν: «Δεν μπορείς να βγεις καθόλου από το σπίτι. Δεν μπορείς να βγεις επειδή βρέχει και θα πάθεις αρθροιτικά». Ποτέ δεν θα πάθω κάτι τέτοιο, αλλά δεν πειράζει. Έτσι αναγκάστηκα να μείνω στο σπίτι και έγραψα αυτό το βιβλίο. Ήταν καλό που έπεσα, αλλιώς θα έλεγαν να πάμε από εδώ και από εκεί. Όλη η οικογένειά Μου ήταν εκεί για διακοπές. Ευτυχώς που είχα αυτές τις τέσσερις-πέντε μέρες για να γράψω το βιβλίο.

Κάντε ότι καλύτερο μπορείτε από κάθε απογοήτευση Αν υπάρχει κάποια απογοήτευση, απλώς χαμογελάστε και να ξέρετε ότι είναι για το καλό σας, για να ανακαλύψετε κάτι καινούριο, να βρείτε κάτι καλύτερο. Αλλά η συνήθεια είναι πολύ δυνατή. Γι' αυτό σας λέω να είστε στη συλλογικότητα. Για παράδειγμα, έχουμε Ινδούς, έχουμε Γάλλους, έχουμε όλα αυτά. Όλες οι προκαταλήψεις τους είναι ακόμα εδώ. Οι Ινδοί πρέπει να έχουν ινδικό φαγητό όπου πάνε. Είναι μια πολύ δύσκολη κατάσταση. Από αυτή την άποψη, εσείς είστε καλύτερα. Τρώτε κάθε φαγητό, ακόμα και αυτό το άθλιο ινδικό φαγητό. Δεν Μου αρέσει πολύ το ινδικό φαγητό, δεν είναι πολύ θρεπτικό, είναι πιο νόστιμο αλλά δεν είναι πολύ θρεπτικό.

Αλλά δεν σας πειράζει να φάτε οποιοδήποτε φαγητό και αυτό είναι κάτι καλό, όμως έχετε άλλες επιθυμίες, λίγο διαφορετικές, τις οποίες γνωρίζετε και δεν χρειάζεται να σας τις πω. Όπως είπα στις κυρίες να μην κουβαλούν πολλά καλλυντικά και βαριά πράγματα μαζί τους. Αλλά όπου πάνε, κόβεται η μέση των αντρών κουβαλώντας τις τεράστιες βαλίτσες τους. Δεν σας λέω να κυκλοφορείτε με έναν αναξιοπρεπή τρόπο, αλλά να είστε λιτοί. Αλλιώς, υπάρχει ανταγωνισμός με τον αρχηγό, πάντα κάποιος θα υπάρχει. Όμως βρίσκω ότι στη Δύση, δεν είναι τόσο για το φαγητό όσο για το σπίτι, ακόμα και στην Ινδία, αν πάρεις μια Ινδή για σύζυγο ή μια Ελληνίδα, και οι Ελληνίδες επίσης, προσπαθούν να κρατήσουν τον σύζυγο για τον εαυτό τους, είναι πολύ συνηθισμένο, το έχω δει. Είναι σαν τις Ινδές και θα εμποδίσουν την άνοδο του συζύγου τους και τη δική τους επίσης. Είναι γεγονός. Επίσης είναι πολύ εξουσιαστικές. Οι Ινδές δεν είναι εξουσιαστικές, όμως θα προσπαθήσουν να ελέγξουν τον άντρα τους, να έχουν ένα σπίτι για τους δύο τους.

Όμως δεν ξέρουν… Οι Ινδοί δεν ξέρουν από συλλογικότητα, είναι πολύ ατομικιστικιστές. Τώρα με τη Σαχάτζα Γιόγκα φυσικά, μαθαίνουν σταδιακά πώς να είναι ένα με τους άλλους. Επιπλέον, πολιτισμικά μερικοί άνθρωποι είναι διαφορετικοί, έτσι προσκολλούνται στη δική τους κουλτούρα. Φυσικά, οτιδήποτε είναι καλό σε έναν πολιτισμό πρέπει να υιοθετείται, επειδή ότι ανήκει στην παγκόσμια κουλτούρα ενυπάρχει στη Σαχάτζα Γιόγκα. Όμως υπάρχουν τόσα πολλά πράγματα όπου διστάζουμε λόγω των προκαταλήψεων μας. Γι' αυτό, εκείνη την ίδια εποχή, είχαμε και μια άλλη σπουδαία ενσάρκωση, αυτή του Μαχαβίρα, ο οποίος επισήμανε ποιες είναι οι τιμωρίες για τους ανθρώπους που ενδίδουν στις προκαταλήψεις τους. Θέλω να πω, ότι Εκείνος έχει μιλήσει για φοβερά πράγματα. Τι θα συμβεί στους ανθρώπους αν διατηρούν τις προκαταλήψεις, πού θα καταλήξουν, ποια θα είναι η κατάστασή τους, σε ποιο είδος κόλασης θα ζήσουν, όλα αυτά έχουν περιγραφεί. Απαίσια πράγματα. Φυσικά δεν πρόκειται να σας μιλήσω γι' αυτά σήμερα.

Όμως υπάρχει κάτι κοινό ανάμεσα σ' Αυτόν και τους σύγχρονούς Του. Όπως ο Βούδας, ο Καμπίρα και όλοι αυτοί οι άνθρωποι, έχουν κάτι κοινό που τους συνδέει, όχι τόσο ο Καμπίρα όσο ο Βούδας, είπε ότι καλύτερα να μην μιλά κανείς καθόλου για τον Θεό, αλλά να μιλά για το αφηρημένο, για το άμορφο. Επειδή η χειρότερη συνήθεια εκείνων των ημερών ήταν ότι από την ώρα που άρχιζαν να λατρεύουν κάποια θεότητα ή οτιδήποτε, γινόντουσαν τελείως σκλάβοι αυτού του τελετουργικού. Όπως και ο Μωάμεθ Σαχέμπ μίλησε για το Νιρακάρ. Όμως εκείνοι οι δύο πήγαν ακόμα πιο πέρα και είπαν: «Δεν υπάρχει Θεός, καλύτερα να μην μιλάμε για τον Θεό τώρα, καλύτερα να πάρετε την Αυτογνωσία σας». Κι εγώ έκανα το ίδιο στην αρχή. Είπα: «Πάρτε την αυτογνωσία σας». Επειδή ο καθένας μπορεί να αρχίσει να λέει: «Είμαι ο Θεός». Έτσι δεν μίλησαν ποτέ για τον Θεό, καθόλου. Εκείνοι έλεγαν συνέχεια ότι: «Δεν υπάρχει Θεός, όμως είναι ο Εαυτός σας».

Είχαν θέσει κάποια ταμπού, τους αποκαλούσαν Νιρίσβαρας. Οι Νιρίσβαραντ - και οι δύο δεν πίστευαν στον Θεό, αλλά στην αυτογνωσία. Γνώριζαν ότι Εγώ έπρεπε να έρθω και να σας μιλήσω γι' αυτό. Έτσι ο Βούδας είχε μιλήσει για τον μελλοντικό Βούδα, που είναι ο Ματρέια. «Μα» είναι η Μητέρα, η οποία έχει τρεις μορφές: της Μαχακάλι, της Μαχαλάκσμι και της Μαχασαράσβατι. Κάθε Βουδιστής, αν του ζητήσεις να κάνει την ερώτηση για τον Ματρέια, μόνο τότε παίρνει την αυτογνωσία του. Έτσι, Εκείνος μίλησε για τον Ματρέια επειδή γνώριζε ότι όταν έρθει ο Ματρέια, θα πρέπει να μιλήσει στους ανθρώπους για το Ίσβαρα. Σύμφωνα με εκείνους, οι άνθρωποι δεν είχαν φτάσει στο επίπεδο όπου θα μπορούσες να τους μιλήσεις για το Ίσβαρα. Έτσι είπαν ότι δεν υπάρχει Θεός, απλά για να δώσουν έμφαση στην αυτογνωσία, Άτμα Γκιάν, τη γνώση του εαυτού, την αυτογνωσία. Οι πρώτοι Βουδιστές, φυσικά ήταν Μπικσούκας, ασκητές, είχαν όμως την εμπειρία της δροσερής αύρας του Αγίου Πνεύματος, ακριβώς όπως και οι Γνωστικοί νομίζω, όμως ήταν πολύ λίγοι.

Δεν ήταν τόσοι πολλοί όσοι είσαστε εσείς, όμως όσο αφορά την ποιότητα της σοφίας, ήταν πολύ ψηλά, επειδή όλοι τους είχαν περάσει από φοβερές δοκιμασίες. Έτσι ποιοτικά σε θέματα σοφίας ήταν πολύ ψηλά και λόγω της διαφορετικότητας τους σε σχέση με τους άλλους, της ποιότητάς του που ήταν τόσο μεγάλη δεν μπορούσαν να εντυπωσιάσουν τους άλλους και έτσι θα έλεγα ότι απλά έσβησε. Όμως είχαμε το Ζεν, με τον Βιντιτάμα, που ήταν ένας άλλος μαθητής του Βούδα και το Τάο. Αυτά τα δύο εκφράζουν τα ιδανικά του Βούδα για τη Σαχάτζα Γιόγκα. Το Τάο δεν είναι τίποτα άλλο παρά Σαχάτζα Γιόγκα. Τάο σημαίνει ο τρόπος που λειτουργεί και το σύστημα Ζεν, Ζεν σημαίνει Ντιάνα. Έτσι και εκείνοι πίστευαν στην ανύψωση της Κουνταλίνη. Δεν χτυπούσαν τότε τη σπονδυλική στήλη κανενός, όμως αργότερα άρχισαν να χτυπούν τη σπονδυλική στήλη των ανθρώπων με ένα είδος ξύλου για να τους βάλουν σε διαλογισμό. Έτσι το Τάο και το Ζεν είναι παρακλάδια του ίδιου Βουδισμού, με την πραγματική έννοια της λέξης θα έλεγα, της πνευματικής ανόδου χωρίς να μιλούν για το Ίσβαρα, για τον Θεό, αλλά οι στόχοι ήταν οι ίδιοι, να γίνουν σαν τον Βούδα, όμως και αυτοί έσβησαν. Συνάντησα τον επικεφαλής των Ζεν, ο οποίος ήρθε σε Μένα για να θεραπευθεί.

Τον ρώτησα: «Πώς γίνεται να είσαι ο ηγέτης, ενώ δεν είσαι καν κασαγιάπα;» Κασαγιάπα είναι εκείνος που είναι αφυπνισμένη ψυχή. Έτσι εκείνος Μου απάντησε, Μου ομολόγησε, ότι είχαν μόνο είκοσι έξι κασαγιάπας έως τώρα και ότι άρχισε μόνο μετά τον έκτο αιώνα, ότι ήταν πολύ λίγοι και ότι τελικά έσβησε. Αυτό δείχνει το πόσο τυχεροί είστε εσείς που είστε όλοι σας αφυπνισμένοι. Έτσι το δικό μας Μπάνιαν είναι η συλλογικότητα. Πρέπει να κάνουμε τους εαυτούς μας πιο ευαίσθητους, να είμαστε ένα με τη συλλογικότητα και αυτό είναι πολύ απολαυστικό, πολύ όμορφο. Όσοι δεν μπορούν να το κάνουν, δεν θα προοδεύσουν στη Σαχάτζα Γιόγκα, είναι προβληματικοί και δημιουργούν προβλήματα ενοχλώντας όλους. Η προσοχή τους είναι άσχημη και κανείς δεν ξέρει που στέκονται. Το μήνυμα του Βούδα είναι να μην αναπτύσσουμε το εγώ μας. Όμως πώς να το κάνουμε αυτό; Πρώτα απ' όλα, οτιδήποτε κάνετε πρέπει να λέτε: «Δεν το κάνω εγώ αυτό. Η Μητέρα το κάνει» ή «Ο Θεός το κάνει, εγώ δεν κάνω τίποτα».

Όμως αν αισθάνεστε ότι κάνετε κάτι για τη Σαχάτζα Γιόγκα, καλύτερα να σταματήσετε να το κάνετε. Πρέπει λοιπόν να λέτε: « Όχι, απλά έτυχε. Εγώ δεν κάνω τίποτα. Ήμουν μόνο εκεί. Αυτό είναι όλο». Τότε έχετε καταφέρει πολύ σπουδαία πράγματα. Το δέυτερο πράγμα είναι αυτό της επιθυμίας, οποιαδήποτε επιθυμία, για το μικρότερο ή το μεγαλύτερο πράγμα ή ακόμα αγαπώντας το παιδί σας, αγαπώντας τη γυναίκα σας, αυτό το «δικό μου», όλα αυτά τα πράγματα. Αν όταν όλες αυτές οι επιθυμίες δεν εκπληρώνονται εκνευρίζεστε, τότε πρέπει να γνωρίζετε ότι κάτι δεν πάει καλά με σας. Όμως, αν αντιλαμβάνεστε την έννοια της συλλογικότητας, τότε μπορείτε να προοδεύσετε πολύ γρήγορα. Θα έλεγα ότι οι Ινδοί είναι εξαιρετικά θρησκευόμενοι, είναι πολύ πειθαρχημένοι, κατά κάποιο τρόπο, όμως τους λείπει η έννοια της συλλογικότητας.

Αν μπορέσουν να εξελιχθούν συλλογικά, μπορούν να εκτοξευτούν. Το μοναδικό έθνος που βρίσκω πολύ καλό είναι το Ρωσικό. Λόγω του κομμουνισμού είναι συλλογικοί και χωρίς επιθυμίες, επειδή όλες τους οι επιθυμίες εκπληρώθηκαν από τις κομμουνιστικές ιδέες, δεν τους είχαν μείνει επιλογές, επίσης ήταν συλλογικοί. Κατά κάποιο τρόπο ο κομμουνισμός εξυπηρετεί τον λαό, όχι την κυβέρνηση. Ενώ ακριβώς το αντίθετο, η δημοκρατία εξυπηρετεί την κυβέρνηση ώστε να κάνει λεφτά, αλλά ο λαός υποφέρει. Έτσι δεν ήμασταν σε θέση να γνωρίζουμε την έννοια της συλλογικότητας. Θα έλεγα ότι η συλλογικότητα αναπτύσσεται πιο γρήγορα στη Δύση, αναμφίβολα, πολύ πιο γρήγορα, όμως η έλλειψη επιθυμίας λιγότερο. Έτσι, είναι σαν κάποιος να έχει τα δόντια και κάποιος άλλος το φαγητό, κάτι τέτοιο. Πρέπει να δούμε τους εαυτούς μας όπως είμαστε και να προσπαθήσουμε να καταλάβουμε ότι είτε έχουμε αυτό, είτε το άλλο πρόβλημα. Αν μπορούσατε με τον έναν ή τον άλλον τρόπο να εξουδετερώσετε το πρόβλημα της μιας πλευράς, θα μπορούσατε να είστε εκεί, επειδή αν λύσετε το ένα μπορείτε να προχωρήσετε στο επόμενο, από το ένα στο άλλο.

Όμως απλά σταθείτε στο κέντρο και παρατηρείστε τον εαυτό σας: «Ποιες είναι οι επιθυμίες μου;» Μετρήστε τις μία προς μία. Θέλω να πω, αν πρέπει να σκεφτώ: «Ποια είναι η επιθυμία Μου;» μπαίνω σε συνείδηση χωρίς σκέψη, πραγματικά, η θέση μου είναι φρικτή. Αν πρέπει να σκεφτώ: «Τι θα έπρεπε να επιθυμήσω τώρα;» μένω χωρίς σκέψεις. Κάποτε είπα: «Θα αναπτύξω κάπως το εγώ Μου». Δεν ξέρω από πού να αρχίσω. Πρέπει να έχω λίγο εγώ, στο κάτω κάτω όλοι έχουν, γιατί όχι κι Εγώ; Δεν ξέρω πώς να το ξεκινήσω. Έπειτα, έχουμε επίσης τη συνήθεια να αναπτύσσουμε αυτό το απαίσιο πράγμα που λέγεται ενοχή. Θέλω να πω, ότι την εποχή του Βούδα, νομίζω ότι κανένας δεν είχε αυτό το πρόβλημα. Αυτή είναι μια μοντέρνα τεχνική, το αίσθημα της ενοχής, ένα είδος μοντερνισμού υπάρχει σε αυτό, επειδή δεν ξέρω πως δημιουργήθηκε. Αυτός ο μοντερνισμός αυτού του απαίσιου πράγματος που ονομάζεται «ενοχή» είναι κάτι που πραγματικά έτυχε σε Μένα να το καθαρίσω, δεν υπήρχε την εποχή του Βούδα, Εκείνος ποτέ δεν είχε να το αντιμετωπίσει.

όμως δεν το έκανε. Διαφορετικά θα είχε ανοίξει το δρόμο για Μένα, Άφησε σε Μένα να καθαρίσω το αριστερό σας Βισούντι και το δικό Μου επίσης, όλη την ώρα Με πονάει εδώ. Αυτό το απαίσιο πράγμα υπάρχει κυρίως στα μυαλά των δυτικών, οι Ινδοί δεν έχουν καθόλου ενοχές, όμως αυτό πρέπει να ξεπεραστεί. Όπως ξέρετε, ο Βούδας και ο Μαχαβίρα και οι δύο υποστηρίζουν το κεντρικό Άγκνια. Έτσι αν πρέπει να έχετε ένα πολύ ξεκάθαρο Άγκνια τσάκρα τότε από τη μια πλευρά πρέπει να μην έχετε επιθυμίες, πρέπει να συγχωρείτε: «Κσαμ». Κσαμ είναι το μπίτζα μάντρα, είναι το να συγχωρείς, το μπίτζα μάντρα της δεξιάς πλευράς. Κσαμ, συγχωρώ. Από την αριστερή πλευρά είναι το «Χαμ». Όπως κάποιος της αριστερής πλευράς πάντα αισθάνεται: «Δεν είμαι καλός». Έτσι πρέπει να λέει: «Όχι, είμαι καλός».

«Χαμ», «Είμαι». Χαμ και κσαμ λοιπόν, είναι τα δύο μπίτζα μάντρας, τα οποία πρέπει να λέμε. Φυσικά, αν τα λέτε θα δράσουν επειδή το δικό σας πράνας έχει γίνει πράναβας, η ανάσα σας έχει γίνει φωτισμένη, ακόμα αδύναμη πρέπει να πω, όμως δεν πειράζει. Τα μάντρα σας μπορούν να δράσουν. Πρέπει να χρησιμοποιείτε αυτά τα δύο μπίτζα μάντρα για το Άγκνια σας. Όμως ο Μαχαβίρα έχει μια λύση γι' αυτό, μετά την αυτογνωσία σας αν μπλοκάρετε το Άγκνια σας, έχετε φοβερό πονοκέφαλο. Αυτός είναι ο τρόπος του Μαχαβίρα. Αν κάνετε κάτι λάθος, τιμωρείστε, αν επιδίδεστε σε κάτι, τιμωρείστε, αν πάτε ενάντια στη Σαχάτζα Γιόγκα, τιμωρείστε. Εγώ δεν κάνω τίποτα, είναι ο Μαχαβίρα, που δουλεύει ταυτόχρονα. Αν προσπαθείτε να είσαστε υπερβολικά έξυπνοι, θα ξεγελαστείτε.

Αυτές οι δύο δυνάμεις λειτουργούν από τα δεξιά στα αριστερά και αντίστροφα. Αν υπερβάλλετε με το δεξί, τότε το αριστερό σας χτυπάει δυνατά. Αν υπερβάλλετε με το αριστερό, τότε το δεξί σας χτυπάει δυνατά. Οι δυο τους εξαπολύουν πραγματικά μια διττή επίθεση. Ο ένας λέει: «Μην έχεις επιθυμίες». Εντάξει, έχεις επιθυμίες, τιμωρείσαι, από αυτή την πλευρά. Όπως, μερικοί λένε: «Πρέπει να αποκτήσω παιδιά, πρέπει να αποκτήσω παιδιά». Τους δίνεις παιδιά, ύστερα λένε: «Μητέρα, γιατί μου έδωσες αυτό το φρικτό παιδί; Είναι τόσο απαίσιο». Μετά κάποιος είπε: «Μητέρα, δώσε μου μια γυναίκα, ας πούμε από τη Μαχαράστρα». Πρόσφατα υπήρχε μια τέτοια περίπτωση.

Ανησυχούσε πολύ: «Μητέρα, δώσε μου μια γυναίκα από τη Μαχαράστρα» και πραγματικά είχε μια πολύ ιδιαίτερη τιμωρία. Είπαν: «Όχι ξανά από τη Μαχαράστρα», και πραγματικά δεν είχα ξανακούσει να υπάρχει τέτοια γυναίκα από τo Μαχαράστρα. Απαίσια. Επειδή επέμενε σ' αυτό, γι' αυτό έγινε και είπε: «Όχι ξανά από τη Μαχαράστρα». Τους είπα: «Όχι, όχι, όλοι τους είναι άριστοι. Αυτή ήταν μια εξαίρεση, έγινε για να σε τιμωρήσει». Αν έχετε επιθυμίες, αν ξεπερνάτε κάποια όρια, τιμωρείστε και αυτό το κάνει ο Μαχαβίρα. Με ένα μεγάλο ή μικρό τρόπο. Όπως ήταν ένα μικρό αγόρι που είχε έρθει στο Λονδίνο, πολύ στομφώδες και ήθελε να αγοράσει κάτι για τον εαυτό του. Τον πήγα σε ένα συνηθισμένο μαγαζί όπου υπήρχε ένα πολύ ωραίο πανωφόρι, μάλλινο και όλα αυτά.

Δεν ήθελε να το αγοράσει: «Θέλω να πάω σε ένα μεγάλο κατάστημα». Του είπα: «Εντάξει». Του είπα όμως ότι Εγώ δεν θα πάω. Έστειλα τον πατέρα του. Όταν γύρισε, είδα ότι είχε πάρει ένα συνθετικό πανωφόρι από εκείνο το μαγαζί χωρίς να το ξέρει, επειδή δεν πήρε κάτι από ένα απλό μαγαζί. Έτσι σε ένα μεγάλο μαγαζί, ωραιότατα, έδωσαν ένα σωρό λεφτά και ορίστε τι πήραν. Κάθε λεπτό οι Σαχάτζα Γιόγκις πρέπει να ξέρουν ότι ο Μαχαβίρα βρίσκεται κάπου γύρω. Επίσης, ο Βούδας είναι εκεί, ο οποίος σας δίνει την ένδειξη ότι: «Μην το κάνεις αυτό. Μην επιθυμείς τόσο πολύ». Εκείνος σας βάζει όρια, όμως αν δεν τον ακούτε, τότε εντάξει, ο Μαχαβίρα είναι εκεί για να σας διορθώσει.

Εκείνος πάει μέχρι ενός σημείου, μετά έχετε πονοκεφάλους, έπειτα λέτε: «Μητέρα, γιατί έχω πονοκέφαλο;» Γιατί πήγατε γυρεύοντας. Είναι ένας τόσο αυτόματος μηχανισμός, γι' αυτό πρέπει να είμαστε πολύ προσεκτικοί ως Σαχάτζα Γιόγκις. Έτσι, σήμερα πρέπει να αντιληφθούμε ότι όλοι μας πρέπει να γίνουμε συλλογικοί από μέσα μας. Δεν πρέπει να έχουμε μνησικακία ή γκρίνια για τίποτα και να απολαμβάνουμε τη συλλογικότητα. Όμως η άλλη πλευρά της συλλογικότητας είναι ότι, δεν πρέπει να προσπαθούμε να εκμεταλλευτούμε τη συλλογικότητα, διαφορετικά θα βρούμε τον μπελά μας. Όπως έχω δει μερικούς ανθρώπους που δεν ξέρουν να χρησιμοποιηούν το μπάνιο. Όταν είσαι συλλογικός, πρέπει να σέβεσαι τη συλλογικότητα των άλλων. Με τη δική σου παρουσία δεν πρέπει να υποφέρει κανένας άλλος σε καμία περίπτωση ή να αισθάνεται προσβεβλημένος ή ενοχλημένος. Όταν είστε στη συλλογικότητα, πρέπει να φέρεστε έτσι ώστε οι άλλοι να απολαμβάνουν την παρέα σας, να απολαμβάνουν την παρουσία σας εκεί. Να μην υπάρχουν προβλήματα.

Όμως αν έχετε απαιτήσεις, αν ζητάτε να γίνουν πράγματα και έχετε μεγάλη ιδέα για τον εαυτό σας, αν δεν μπορείτε να είστε συλλογικοί σε καμία περίπτωση, θα υποφέρετε γι' αυτό, αυτόματα θα υποφέρετε. Αν το αντιληφθείτε αυτό και το καταλάβετε σωστά, το Άγκνια σας θα λυθεί. Όπως ο θυμός. Υπάρχουν άνθρωποι που συνέχεια καυχιούνται: «Είμαι πολύ θυμωμένος μ' αυτόν». Καυχιούνται. Όμως μετατρέψτε αυτό τον θυμό σε συγχώρεση και θα δείτε πως αντί να έχετε εσείς το πρόβλημα, ο άλλος άνθρωπος θα έχει το πρόβλημα. Ο θυμός θα σας αναστατώσει, όμως η συγχώρεση θα αναστατώσει εκείνον, αυτόματα. Το μεγαλύτερο όπλο που έχετε είναι η συγχώρεση. Αυτό φαίνεται στο χαρακτήρα του Βούδα πέρα ως πέρα. Θα σας δώσει αυτοεκτίμηση το να μην αναστατώνεστε από τίποτα, θα δείτε.

Όπως ένα πλοίο πρέπει να είναι αξιόπλοο. Αν βάλετε ένα πλοίο στη θάλασσα και εκείνο διαλυθεί, ποιος ο λόγος να φτιάξετε το πλοίο; Ποια η χρησιμότητα ενός Σαχάτζα Γιόγκι που αναστατώνεται κάθε λεπτό; Πρέπει να είστε αξιόπλοοι και αν είστε αξιόπλοοι τίποτα δεν μπορεί να σας διαταράξει. Εντάξει. Ο ελέφαντας περπατάει και ο σκύλος γαβγίζει, εντάξει, ας τον να γαβγίζει. Τι σημασία έχει; Ο ελέφαντας κοιτάει από αυτή την πλευρά, έτσι, μερικές φορές παίρνει νερό και τους ευλογεί με το νερό. «Εντάξει. Ηρεμήστε, ώστε το κεφάλι σας θα δροσιστεί». Αυτό θα σας δώσει αυτοεκτίμηση και θα ξέρετε ότι είστε πολύ ανώτεροι από τους άλλους. Αυτός είναι ο τρόπος να απαλλαγείτε από το εγώ σας, που είναι πάρα πολύ μεγάλο πρόβλημα σύμφωνα με τα λεγόμενά σας. «Μητέρα, πώς να απαλλαγώ από το εγώ μου;» Στο εγώ μπορείτε να πείτε: «Φύγε».

Όταν το εγώ φεύγει, ο Εαυτός αναδεικνύεται. Ποιος ο λόγος να αισθάνεστε πληγωμένοι; Ποιος ο λόγος να αισθάνεστε άσχημα; Ποιος ο λόγος να πληγώνετε τους άλλους; Ναι, εντάξει, έχετε εξαπατηθεί, πολύ ωραία, τουλάχιστον εσείς δεν έχετε εξαπατήσει κανέναν, να είστε ευτυχείς γι' αυτό. Όμως εφόσον είστε χωρίς εγώ, σημαίνει ότι έχετε παραδώσει τον εαυτό σας, κανένας δεν μπορεί να σας εξαπατήσει. Μπορείτε να το καταλάβετε αυτό; Κανένας δεν μπορεί να σας εξαπατήσει επειδή υπάρχει μια ανώτερη δύναμη, που σας προστατεύει. Αυτός είναι ο τρόπος που πρέπει να καταλάβετε τον Βούδα. Πρέπει να καταλάβουμε τις δικές μας ποιότητες του Βούδα. Έτσι το εγώ μας μπορεί να διαλυθεί. Όταν λέτε: «Μητέρα, παραδινόμαστε σε Σένα», σημαίνει ότι δίνετε σε αυτό το απαίσιο εγώ, διακοπές διαρκείας. Έτσι εξαφανίζεται το εγώ. Νομίζω ότι τώρα ακριβώς όλα τα Άγκνια άνοιξαν, στους περισσότερους από σας, με κάποιο τρόπο.

Έπειτα θα γελάτε με όλα, θα γελάτε με τον εαυτό σας, απλά απολαύστε τα πάντα. Είθε ο Θεός να σας ευλογεί.

 