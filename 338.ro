Sahasrara Puja, "How it was decided". Fregene (Italy), 8 May 1988.

Astăzi este a nouăsprezecea aniversare a zilei Sahasrarei, considerând că prima zi este cea în care Sahasrara a fost deschisă. Vă voi spune povestea despre Ziua Sahasrarei, despre care s-a decis, cu mult timp în urmă, înainte de a Mă încarna. A fost o mare întâlnire în Ceruri, la care toate cele 350 de milioane de zeități au fost prezente, pentru a decide ce era de făcut. „Este ultimul lucru pe care trebuie să-l dăruim ființelor umane să le deschidem Sahasrara, să îi facem conștienți de Spiritul lor, de cunoașterea reală a Divinului, să îndepărtăm întunericul ignoranței”; și acest lucru trebuia să aibă loc spontan, pentru că trebuia să pună în mișcare forța vie a lui Dumnezeu.

 

De asemenea, era nevoie să se întâmple foarte repede. Așa că toate zeitățile Mi-au cerut ca Eu, Adi Shakti, să Mă încarnez acum. Zeitățile au făcut tot ce era posibil. Au încercat totul. Au transformat oameni în sfinți, foarte puțini la număr. S-au încarnat, iar oamenii au creat religii în numele lor care au fost apoi denaturate și le-au creat o proastă reputație. Nu exista realitate în religii. Erau orientate spre bani sau spre putere. Nu erau bazate pe forța divină. De fapt totul era anti-divin.

 

Cum să întorci acum ființele umane de la aceste religii superficiale, de la aceste căi pervertite de distrugere? Cum să le spun despre toate aceste organizații consacrate? I-au condus de secole, făcând bani, obținând putere. A fost o sarcină extraordinară, ce trebuia înfăptuită cu mare răbdare și dragoste. A fost o muncă foarte delicată, de asemenea, pentru că oamenii inocenți și simpli credeau în acele religii. Să le spui dintr-odată că aceste religii sunt un nonsens, că nu sunt religii, că sunt împotriva încarnărilor, împotriva tuturor profeților, împotriva tuturor sfinților... De aceea au suferit toți sfinții.

 

Această muncă extraordinară trebuia înfăptuită, de aceea însăși Adi Shakti trebuia să vină pe pământ. Trebuia făcută înainte de ziua de 6 mai pentru că 6 mai era Ziua Judecății în acel an. Așa că a fost realizată în ultimul moment, pe 5 mai. Totul a fost decis în prealabil, și toate zeitățile și-au primit sarcinile. Toate sunt foarte eficiente, Mă ascultă, Mă cunosc foarte bine, sunt complet dedicate și devotate. Mă cunosc foarte, foarte bine în cel mai mic amănunt. Nu a trebuit să le învăţ protocolul. Iubirea însăşi dă naștere protocolului, acea iubire care este divină, nu o iubire egoistă. Nu este modul în care vă iubiți copilul, soţul, ţara voastră, hainele. Este iubirea care este divină, care se răspândeşte din inimile voastre, din Spiritul vostru, asemeni luminii cunoaşterii.

 

A fost o sarcină extraordinară. Deci, la nivelul Sahasrarei a trebuit să fiu Mahamaya. A trebuit să fiu Mahamaya. A trebuit să fiu în așa fel încât oamenii să nu Mă recunoască ușor. Însă zeităţile știu cine sunt. Shri Mahamaya a trebuit să vină pe acest pământ, pentru că Adi Shakti în forma Sa cea mai pură, ar fi fost prea mult. Aşa că a fost camuflată de Shri Mahamaya.

 

Acum vedeţi, ce am realizat în nouăsprezece ani. În faţa Mea stau atât de mulţi Sahaja Yoghini. Diferenţa dintre un sfânt şi un yoghin este că un sfânt este o persoană dreaptă prin natura sa, este sfânt prin natura sa, dar nu ştie prea multe despre Kundalini. Dar un yoghin ştie despre Kundalini. Dar diferenţa dintre un yoghin şi un Sahaja Yoghin este că Sahaja Yoghinul are puteri. Un Sahaja Yoghin are puterea de a da Realizarea altora. Un yoghin se poate purifica pe el, dar nu-i poate purifica pe ceilalți, în timp ce un Sahaja Yoghin îi poate purifica atât pe ceilalți, cât şi pe el însuşi.

 

Deci acesta este stadiul cel mai înalt pe care l-aţi atins prin intermediul punyas-urilor voastre, aş spune. Mulţi dintre voi aţi căutat adevărul în vieţile anterioare, şi acum sunteți aici pentru a obţine ceea ce ați căutat. Totul s-a întâmplat într-un mod atât de frumos. Nici măcar nu sunteți conştienţi de ceea ce s-a întâmplat cu voi. Automat, spontan, aţi obţinut puterile în sistemul vostru nervos central, într-o fracţiune de secundă. Atenţia voastră s-a stabilizat. Desigur, unii nu au o atenție bună nici acum. Chiar şi acum văd atenţia voastră balansând. Dar mulţi dintre voi au atins acel stadiu despre care vă spuneam, Shivo'ham, Shivo'ham, Shivo'ham. Îl aveţi. Ceea ce Adi Shankaracharya a descris despre el însuşi, puteţi spune şi despre voi înşivă. Sunt atât de mulţi Adi Shankaracharya în faţa Mea acum! Dar totuși, sunt Mahamaya. Mă comport ca voi. Și Eu am o familie. Și Eu am copii, care pot fi numiţi ai Mei, şi voi sunteţi copiii Mei, de asemenea.

 

Deci, primul semn că sunteți cu adevărat maturi este că deveniți înțelepți. Iar înţelepciunea divină este din nou iubire. Dar văd oameni care şovăie. Nu-i deranjează să spună că: „Mamă, captez la Agnya.” De ce? Știţi cum să o curăţaţi. Știți ce să faceți. De ce nu o curățați? De ce nu o depășiți? Care este motivul? Motivul este maya. Mai întâi încep problemele legate de familie. Soția mea, mama mea, fratele meu, soțul meu, copiii mei; în regulă. Aceasta este maya. Vă trage în jos ca un curent puternic; din nou sunteți ridicați. Apoi această maya devine din ce în ce mai subtilă. Cu toții știți că situația familială se îmbunătățește. Însă atât de mulți ezită încă, atât de mulți se pierd în Sahaja Yoga pentru că au o soție rea, sau un soț rău.

 

Voi trebuie să vă înălțați singuri, prin voi înșivă. Nu trebuie să depindeți de alții. Și trebuie să renunțați la cei care nu vă permit să vă înălțați. Nimic nu este mai important decât ascensiunea voastră, sus, tot mai sus, pentru că aceasta are un țel divin foarte înalt, scopul ultim, apogeul, ca întreaga umanitate să fie salvată prin eforturile voastre. Voi trebuie să înfăptuiți asta. Și în acest stadiu vedem cele o mie de petale. Acestea sunt puterile Viratei în interiorul vostru. Și acesta este punctul în care ne oprim, punctul în care lumina Sahasrarei este Brahmarandhra, care este chakra inimii voastre.

 

Chakra inimii poate fi foarte greșit înțeleasă. Și această neînțelegere vine întotdeauna de la Mahamaya, pentru a vă testa. Spre exemplu, să spunem că avem o familie. Trebuie să avem familii bune, trebuie să avem copii buni. Mahamaya acționează imediat. Începem să ne îngrijorăm pentru soț, pentru familie. Noi ar trebui să fim familia voastră. În sanscrită există o zicală: „Udāracharitānām vasudhaiva vasu kutumbakam”, „pentru cei care sunt cu adevărat sfinți, întreaga lume este familia lor”. Faceți-vă griji pentru familia individuală astfel încât familia colectivă să fie întărită, nu invers, ca din cauza grijilor pentru familiile individuale, colectivitatea să sufere. Și dacă aveți un asemenea atașament familial, mai bine renunțați la el.

 

Trebuie să facem sacrificii. De fapt nu este un sacrificiu, este ca și cum am scăpa de o boală. Deci ne pierdem timpul cu propriii copii, cu familia noastră, care este foarte mică. Apoi situația se schimbă în unele locuri, iar asta este compasiune, iubire și afecțiune. Noi credem că trebuie să-i iubim pe Sahaja Yoghini.

 

I-am cerut cuiva să plece, pentru că avea o boală și Mi-a spus minciuni. Deci, atenția unei persoane negative va merge mai mult către el, și va încerca să se îngrijească mai mult de acea persoană decât de alți Sahaja Yoghini. Puteți avea voi mai multă compasiune și iubire decât Mine? De ce sunteți atrași de persoane care nu mai sunt în Sahaja Yoga? De ce simpatizați cu astfel de persoane? Nu sunteți aici ca să-i ajutați pe cei asupriți, pe cei săraci, așa-numitele persoane suferinde. Nu. Voi nu sunteți încarnări. Nu sunteți aici să ajutați femei care se plâng tot timpul, și copii care au trebuit separați de părinții lor. Ne aflăm într-un spital în care cu toții ne tratăm pentru a ne vindeca. Ați auzit de pacienți care tratează alți pacienți? Aceasta este treaba doctorilor. Dar la început Sahaja Yoghinii obișnuiesc să cadă pradă unei astfel de cereri. Este asemeni unui măr stricat între multe mere bune. Cum ar putea merele bune să vindece mărul stricat? Chiar dacă veți pune 20.000 de mere bune peste unul stricat, acesta le va strica pe toate. Asta nu este treaba voastră, este munca lui Dumnezeu. Singurul lucru pe care-l puteți face este să aduceți acea persoană în colectivitate, arătându-i că se înșeală, se înșeală, se înșeală, și trebuie să se corecteze.

 

Dar nu știu de unde aveți aceste idei că nu există nimic malefic în această lume, că nu există nimic rău. Există lucruri malefice, există lucruri rele. Și le puteți ști; dacă simțiți cu adevărat vibrațiile, dacă aveți un discernământ bun, le veți ști imediat. Vă pierdeți energia încercând să corectați oameni care nu vor putea fi corectați niciodată, și uitând că nu ați reușit să-i corectați, ci dimpotrivă, că voi sunteți cei viciați. Ceea ce înseamnă că nu v-ați maturizat destul.

 

În deschiderea Sahasrarei, nu am lăsat nimic nefăcut. Este o muncă perfectă. Nici creierul și nici nervii nu vă sunt afectați. O Kundalini atât de puternică străpunge Sahasrara. Cât de dulce, frumos și delicat o face. Un singur fir iese afară, și cum se stabilește apoi conexiunea iar relaxarea începe să se manifeste în sistemul nervos simpatic. Cât de frumos se deschid toate chakrele și astfel urcă mai multe din aceste fire. Vi s-a spus deja cum să faceți aceste lucruri să se întâmple. Cunoașteți întreaga tehnică pentru a o face. Dar ceea ce nu știți este că încă nu sunteți o mașină perfectă.

 

Trebuie să vă perfecționați. În plus, există Mahamaya. Ea nu vă ia așa cum sunteți, asta este problema. Vă dă tentații în mod intenționat. Vă dă poziții în mod deliberat; lideri, lideri mondiali, lideri universali. Așa că la început vă crește o coadă, apoi un corn, și apoi vă iese ceva și din Sahasrara. Arătați ca un clovn. Pentru a vă testa, vă poate chiar căsători cu persoane ciudate. Trebuie să vă testeze. Aceasta este munca Mahamayei, să vă testeze. Aurul trebuie verificat. Un diamant trebuie verificat. Tot ce este valoros trebuie testat. Fără asta, cum ar putea fi certificat? Nu este ca atunci când mergeți la biserică, și cineva vă pune apă pe creștet, spunându-vă: „Gata, sunteți botezați, acum sunteți aleșii.” Apa se va evapora imediat și când veți merge la Dumnezeu, vă va spune „Cum ai fost botezat?”, „Cu această apă”, „Unde este? Nu o văd.” Deci toate aceste lucruri trebuie înțelese din perspectiva corectă. Ele sunt pentru ascensiunea noastră, pentru bunăstarea noastră, pentru starea noastră mai înaltă. Dar pentru asta, trebuie să știți că trebuie să ne punem întreaga voință în slujba ascensiunii noastre.

 

Când oamenii urcă munții Himalaya, să spunem, ce fac de fapt? Iau un piron, îl înfig într-un punct mai înalt, apoi leagă o frânghie și urcă până la acel nivel. Nu se uită în jos. Apoi pun alt piron mai sus, urcă până acolo și astfel escaladează Himalaya. Ei bine, noi ce facem în Sahaja Yoga? Luăm un piron din vârf și îl punem mai jos. Prima zi, când vă primiți Realizarea, experiența este extraordinară. Apoi, coborâți piron după piron. Este exact invers. Dar imediat după Realizare, dacă sunteți destul de inteligenți, veți decide: „Cum aș putea să mă stabilizez?” Ca și când... Decideți în felul următor; presupunând că vă place mult laptele, ar trebui să spuneți: „Până când nu voi atinge un anumit stadiu, nu voi mai bea lapte.” Dar acest lucru nu ar trebui considerat un sacrificiu, ci un salt plin de bucurie către înalt. Cei care bat piroane sus, pe munte, pentru a urca în vârful Himalayei, simt ei oare că sacrifică ceva? Dacă începeți să vă gândiți că: „Oh, Doamne, am sacrificat laptele”, s-a terminat, începeți să coborâți imediat. Dar dacă vă place ceva, atunci ar trebui să spuneți: „Dacă îmi place acest lucru, ascensiunea mea ar trebui să îmi fie și mai dragă. Până când nu voi atinge un nivel mai înalt, nu voi avea acel lucru.” Ar trebui să aveți o astfel de determinare. Fără determinare, cum credeți că puteți depăși muntele ignoranței voastre, atât de oribil și monstruos? De fapt, prin Realizare, v-am așezat pe vârful muntelui. Însă voi începeți să alunecați. Deci, voi sunteți cei care trebuie să vă mențineți în vârf.

 

V-am spus totul. Mergeți și întrebați pe oricare dintre sfinți, pe oricare dintre marile încarnări, dacă știau atât de multe despre Kundalini. Dacă știau, ar fi scris despre asta. Nu au scris nimic despre Kundalini. Dacă au făcut-o, au scris foarte puțin. Voi simțiți energia Kundalini atât de mult în degetele voastre, încât am adus acum știința aproape de realitate. Adevărul, Divinul, știința, totul este explicat. Știința a devenit complet integrată acum, prin intermediul nostru. Sahaja Yoga este cel mai științific lucru la care v-ați fi putut gândi vreodată, un lucru exact. Sunteți cel mai mare computer, dar computerul trebuie să fie funcțional. Și aici am greșit, și greșim zilnic. Uneori este un adevărat dezastru, oribil.

 

Acum nouăsprezece ani am deschis Sahasrara, și am lucrat optsprezece ani. Trebuie să vă înțelegeți responsabilitatea. Trebuie să emancipați umanitatea. Nu vrem să facem nimic care ar putea să ne abată câtuși de puțin din drum. Ziua Sahasrarei este pe 5, dar trebuie să o sărbătorim astăzi pentru că duminica este liberă pentru toți. Totul trebuie aranjat în conformitate cu posibilitățile tuturor. În regulă, nu contează. Este permis. Zeitățile lucrează 24 de ore, luni, ani în șir, continuu, pentru că sunt alimentate cu energie tot timpul. Și voi puteți fi la fel.

 

Cred că importanța pe care o dați creșterii voastre spirituale este foarte mică, în comparație cu cei optsprezece ani. Știți că în țările vestice, după optsprezece ani sunteți considerați adulți, nu copii. Acum ați devenit cu toții adulți; sunteți adulți, dar nu știu cât de mult ați crescut. Nu știu dacă încă sunteți copii mari, sau ați atins cu adevărat stadiul de adulți. În acel moment, vi se vor da o mulțime de concesiuni, libertăți și drepturi. Deja aveți toate drepturile: puteți merge în Rai sau în Iad, după cum doriți. Aveți toată libertatea, nicio problemă. Dar adulții sunt cei care au discernământ, care știu care este scopul vieții lor, care ar face orice pentru a-și atinge scopul, care au puterea să lupte și să înțeleagă. Dar descopăr că și oamenii maturi au un comportament în Sahaja Yoga, încât rămâi surprins cum de pot fi impresionați de oameni superficiali, de superficialitate.

 

Dacă cineva vorbește dulce, nu înseamnă că este o persoană bună, că este divină, nu-i așa? Dimpotrivă, o persoană divină nu este niciodată atât de dulce încât să-ți vină rău de atâta dulceață. Trebuie să țină ambele hățuri în mâini. Aveți libertate, aveți accelerație, bine, dar vă trebuie și frână. Dar vouă vă plac persoanele care vă umflă egoul, spunându-vă ceva foarte dulce. Cât costă pe cineva să vorbească dulce? În ziua de azi, oamenii învață să-și dezvolte această artificialitate. Trebuie să judecați o persoană după vibrațiile ei. Însă deoarece sunteți superficiali, nu puteți simți vibrațiile.

 

Vă irosiți atenția pe oameni care nu merită. Trebuie să acceptați că încă trebuie să vă maturizați. Dacă nu acceptați, egoul vostru se va ridica: „O, Doamne...” sau vă simțiți vinovați. Atunci cum veți progresa? Tot ce trebuie să faceți este să urcați în barcă, asta-i tot. Dar voi vă puneți piciorul în gura crocodilului, și dacă îl scoateți de acolo, îl puneți în gura unui rechin. Iar barca vă trage. Și deci în ce parte sunteți? Dar cei mai răi sunt rechinii și crocodilii umani, pentru că niciodată nu-și arată dinții. Nu vă arată niciodată ochii. Se ascund sub aparențe înșelătoare, sub un comportament atât de dubios încât nu-i puteți vedea cu adevărat, până când nu deveniți suflete realizate.

 

Deci, acum continuăm să ne maturizăm. O femeie bine educată dezvoltă timiditate, rușine, simțul castității, la maturitate. Copil fiind, nu știe toate astea... Dar aici este invers. De îndată ce devin adulți toți o iau razna - băieții devin vagabonzi... Este aceasta maturitate? Animalele nu au această problemă. Deci nu înțeleg ce este asta. Dar noi suntem Sahaja Yoghini și avem cultura noastră Sahaj. Trăim în cultura noastră cu mândrie și asta este religia noastră. Avem religia noastră pură, în care prosperăm. Nu ne vom schimba numai pe noi înșine, vom schimba întreaga lume. Avem propria noastră cultură și ne vom comporta în concordanță cu acea cultură care va schimba lumea întreagă. Aceasta este responsabilitatea voastră. Sunteți aleși pentru această muncă.

 

Voi sunteți cei cu adevărat aleși, sunteți cei cu adevărat puri. Voi sunteți cei care au stabilit Kalisthan (tărâmul celor puri). Fiți conștienți de asta, de responsabilitatea voastră. Fiți conștienți de puterile voastre. Cea mai mare putere pe care o aveți este Iubirea Divină, nu acea iubire stupidă care vă orbește și prin care „cădeți îndrăgostiți”, ci cea prin care vă înălțați. Modul în care vorbiți, în care mergeți, în care trăiți, în care vă comportați, totul trebuie să fie sahaj. Și este o cultură atât de reală, atât de vie, de oameni frumoși din întreaga lume. Vedem printre animale... Printre păsări, vedem o lebădă. Este descris că dintre animale, elefantul are înțelepciune. Lebăda știe să separe apa de lapte. Apoi dintre ființele umane, Sahaja Yoghinii.

 

Astăzi, în aceste timpuri moderne, mă gândesc că atunci când Sahaja Yoga va împlini 21 de ani, vom fi cu toții foarte bine stabilizați, maturizați, Sahaja Yoghini minunați, care vor scoate această lume nebună din ignoranță și din maya. Vom fi acei oameni puternici, plini de iubire, de înțelegere, de discernământ și de umilință. Mi-ar plăcea să văd acele zile în timpul vieții Mele. Sper că îmi veți acorda sprijin complet.

 

Trebuie să știți că există un singur lucru stabilit la această întâlnire a zeităților, peste care nu pot trece. Au spus: „Vom tolera orice nonsens pentru că vine din ignoranță. Dar pe cei care nu Te iubesc care Te insultă, care profită de Tine, care Te exploatează, care Te tratează cu lipsă de protocol, care nu Te recunosc, îi vom lovi tare, și va trebui să ne dai această permisiune, altfel nu suntem de acord cu această muncă”. S-au unit împotriva Mea. Și a trebuit să le dau permisiunea. Fiți foarte atenți, vă spun; nu Mă atingeți, aveți grijă. Unii încearcă să-Mi așeze sariul. Nu este treaba voastră, nu trebuie s-o faceți. Nu vă jucați cu banii Mei, nu profitați de ospitalitatea Mea. Aveți grijă. Vă spun cât de mult pot, și așa stau lucrurile. De o parte este Mahamaya, de cealaltă sunt zeitățile, și bieții Sahaja Yoghini sunt la mijloc, între cele două părți. Simpatizez cu voi. Știu. Dar mai bine fiți atenți. Este o muchie de cuțit, cred, desigur, dar altfel este minunat. Dacă știți aceste două lucruri, că sunt Mahamaya și că zeitățile sunt toate aici, în jur, privind toate în interiorul vostru, având o întâlnire mare și judecându-vă cum sunteți, unde vă este atenția, unde vă uitați, ce faceți; toate sunt aici. Dar în același timp sunt flori, flori divine, binecuvântări divine și toți îngerii în jur. Îi pot vedea. Aparatele voastre foto îi pot surprinde. Îi puteți vedea în fotografiile pe care le-ați făcut. Și s-a prezis deja, că întreaga lume va veni la Picioarele Mamei voastre, și că voi veți decide viitorul acestei lumi. Cineva a scris asta cu paisprezece mii de ani în urmă. Și mai există o altă persoană care a prezis la fel.

 

Deci trebuie să fiți conștienți. Unde este atenția voastră? Ce anume vă îngrijorează? Unde vă petreceți timpul? Lăsați-vă copiii în seama Mea. Lăsați-vă familiile în grija Mea. Vă puteți păstra doar portofelul, dar în rest, puteți să vă lăsați toate grijile în seama Mea. Dar nu vă jucați cu Mine. Mahamaya vă cunoaște toate tertipurile, totul, atât în interior cât și în exterior. Dacă vreau, pot ști totul despre voi. Dar nu vreau să știu. În aceste circumstanțe sunteți sprijiniți, îngrijiți, îndrumați, aduși la realitate atât de ușor, atât de mult, cu grijă. Îmi spuneți: „Mamă, am mers acolo spontan și acolo erau Sahaja Yoghini. Doream să cunosc pe cineva, iar persoana era acolo.” Cum este posibil?

 

Sunteți ajutați. Aici, prim-miniștrii au doar cinci-șase gărzi de corp, în timp ce voi aveți cu voi, fiecare, milioane. Nimeni nu vă poate face rău în afară de voi înșivă. Nimeni nu vă poate răni. Așa că astăzi este din nou o zi de determinare completă, în care trebuie să-Mi promiteți, că singura voastră grijă va fi ascensiunea spirituală; singurul ideal, nimic altceva. Și va funcționa. În rest, toate grijile vă vor fi înlăturate. Aveți toți „mecanicii” pentru a avea grijă de ele. Dar în primul rând, dați-le „mecanicilor” să vi le rezolve. Cu toții vor lucra din reflex. Curățați-vă, curățați-vă chakrele. Nu spuneți: „Am asta, am cealaltă”. Purificați-le doar. „Cum de îndrăznesc să am toate aceste probleme? Cum de am încă aceste chakre blocate?” Curățați-le dimineața, seara. Curățați-le. Sunt convinsă că va funcționa. Anul viitor sper că voi avea vești bune.

Dumnezeu să vă binecuvânteze.