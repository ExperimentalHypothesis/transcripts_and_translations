Guru-pudzsa: „Gravitáció a Guru-elvben”

július 31. Andorra (Ansalonga)
Shri Mataji Nirmala Devi beszéde

Ma összegyűltünk itt, hogy a ti Gurutokat tiszteljük. Amint tudjátok, a Guru-elv a Voidban
helyezkedik el. Ez az az elv, mely egyensúlyt teremt bennetek, mely a súlyt (gravitációt) adja
nektek. A gravitáció (vonzás), mellyel a Földanya rendelkezik, a Guru-elvetek által fejeződik ki.
A gravitáció első sajátsága az, hogy olyan személyiségünknek, karakterünknek és
temperamentumunknak kell lennie, hogy az emberek láthassák, hogy a mi személyiségünk
nem merül el a világi dolgokban. Olyan személyiség, mely nem roppan össze az élet
csatározásaiban. Egy guru személyisége mélyen, a saját lényének mélységére támaszkodik, és
nem könnyű megzavarni vagy eloszlatni bármiféle közeg által. Ez a Guru első elve – a gravitáció.
Amint mondtam, ez olyan dolog, melyet semmivel sem lehet lebomlasztani. Ez igen mélyen
beépül a személyiségetekbe. Nem lebeg a víz színén.
Látjátok, hogy a különösen fejlett országokban azt hiszik, hogy nagyon nagy hatalmuk van az
egyéni célok elérésére. Hogy egyénileg teljesen szabadok vagyunk, azt tehetjük, amit csak
akarunk; és ezért válik az egyéni szabadság minden demokratikus ország céljává, figyelmen
kívül hagyva a kollektívát. Persze az egyén is fontos, és ki kell teljesedjen, hogy hasznára
lehessen a kollektívának. De ha az egyénnek nincsen gravitációja, akkor a felszínen fog lebegni,
és bármi befolyásolni tudja. Emiatt láthatjuk, hogy az emberek a divatok bűvöletébe esnek.
Olyan divatoknak, melyek semmi logika alapján sem jók az egészségeteknek vagy a
bölcsességeteknek. Nincs olyan divat, mely hasznára lenne az egészségeteknek vagy a
személyiségetek fejlődésének. Néha olyan furcsán néztek ki, olyan nevetségesnek, olyan
ostobának! És ez is – megkérdezitek: „Miért baj, ha ostoba leszek? Miért baj, ha bolond leszek?”
Az ok az, hogy egyéni szabadságotok van, de a személyiségetek nem fejlődött. A
személyiségetek egy nulla. Nem maradt személyiségetek. Nem tudtok dönteni a saját
érdeketekben. Akármilyen is a divat, csak rohantok utána. Ez a helyzet a nyugati országokban,
de olyan országokban is mint India, kezdenek megbolondulni. Mivel nekik is még át kell élniük
ezt az úgynevezett bőséget, ami nektek van. Úgyhogy megbolondulnak, és például, ha valaki
meglát egy szép szőnyeget valakinél, mindenki rohanni fog, hogy olyant vegyen. Bármit
megtesznek, hogy megszerezzenek maguknak valamit. Így hát belebonyolódnak a
materializmusba, mint ahogy ti is, emberek, a divatba.
Az egyéniség egy bizonyos pontig rendben van, de azon túl őrületté válik. Különösen a Nyugaton
a személyiség olyan alacsonyrendű, annyira nincs is, hogy a vállalkozók bármi esztelenséget is
találnak ki, bármi nevet, mindenki rohanni fog utána, és el lesz bűvölve tőle. Például egy ostoba
fickó kitalál valami nevet magának, például... valami furcsa nevet... például „Poison” (méreg).
Most tehát mindenki nagyra tartja a „Poison” megvásárlását. Mivel egy ostoba ember kitalált
egy nevet, most mindenkinek azt kell venni. Semmi különös nincs benne. Semmi különös,
egyáltalán nincs semmi jelentősége. Nem fogtok tőle nagyszerűvé válni. De az emberek
megveszik ezt a bizonyos terméket, mert márkája van, melyet mindenki elfogad. „Ó, ez az a
híres márka!” Teljesen meg vannak ettől őrülve! És akkor bármi jön a frizurától kezdve a
lábstílusig, nyakstílusig, körömstílusig, szemöldökstílusig. Úgy értem, bármi őrültség, amit a
testetekkel tehettek, az elérhető, és az emberek be is veszik ezt, mivel nincs bennük gravitáció.
Akikben van gravitáció, nem fognak ilyen trendeket követni. Először logikusan igyekeznek
megérteni, hogy ez a változás jó-e vagy sem. De csak azért, mert ez egy trend, egy hóbort, egy
divat, nem fogják elfogadni.
Ez az egyik jele annak, hogy egy személynek gravitációja van, hogy nem lebeg a felszínen, mint
a szalmaszál. Hanem mint egy gyönyörű igazgyöngy, a megértés mélységes partjain marad. Így
akik ma itt vannak, hogy a Gurut tiszteljék, a magukban lévő saját gurujukat kell tisztelniük, és
meg kell érteniük, hogy az első és legfontosabb dolog, hogy a temperamentumukban
gravitációnak kell lenni. Ehhez nem kell iskolázottnak lenni, egyetemi képzettséggel
rendelkezni. Nem kell könyveket olvasni, semmit nem kell csinálni. Egyedül az értékrendeteket
kell kijavítani. Amikor az értékrendetek helyreállt, érteni fogjátok, mi válik a társadalom javára,
és mi a tietekére.
Például egy lótuszvirág nem fog semmit beszennyezni, bepiszkolni. Az illata mindig ott lesz; ha
egy rózsa vagy más illatos dolog, az csak illatot fog árasztani. Semmi szennyező nem fog belőle
eredni. Akik úgy érzik, már guruk, és már elérték azt a gravitációt, sosem fognak csúnya
dolgokat írni, piszkos dolgokat mondani, sosem fogják az elméjüket helytelen és rút dolgok
megbecsülésére használni. Ez az értékrendetek második sajátossága. Az értékrendetekkel
először is meg kell értenetek, mi a kedvezőség, mi az isteni szépség, és mi a Lélek erkölcse. Ezt
a három dolgot föl kell ismerni, és a lényetek részévé kell tenni, hogy amikor az emberek látnak,
azt mondják: „Ezen az emberen látszik a gravitáció, ebben az emberben megvan az a szépség”.
Kívül is és belül is működik.
Az ember, akiben megvan ez a józanság, az visszafogottan fog öltözködni. Nem úgy öltözik, hogy
mások figyelmét felhívja magára, vagy hogy kérkedjen, vagy hogy leplezzen valamit, vagy hogy
mutogassa magát. Hanem úgy öltözködik, hogy azzal tiszteletben tartja a testét. Amikor
másokkal beszél, bölcsességeket mond. Nem beszél felszínes dolgokról, haszontalanságokról,
sem alantas dolgokról. Úgy mondanám, hogy a tevékenységeiben egy bizonyos tisztesség és
illendőség van. Mint amikor egy ember igyekszik szakértővé válni. Aki a guruját tiszteli, az
igyekszik szakértővé válni a szakmájában. Mint például, ha valaki mérnök, nem érdekli a pénz,
nem érdekli a hírnév, nem érdekli, hogy mások tapsolnak neki. Az érdekli, hogy valóban érti-e a
szakterületét. Nem lesz középszerű. A zenésznek tökéletes zenésznek kell lennie. Egy
művésznek tökéletes művésznek kell lennie. Ő nem fog a szakértelem általános módszereivel
megelégedni, hanem a Lélek útmutatását igyekszik fejleszteni magában. Ha például van egy
költő, ő a Lélek szintjén próbálja fejleszteni a költészetét, és nem a pénz miatt, mert általában
az emberek olyanokat írnának, ami a tömegeknek tetszik, hogy el tudják adni a könyveiket, vagy
valami mocskos dolgot, ami nem is hasznos a társadalomnak, de az író nevének sem – nem
bánják, semmi szégyent nem éreznek.
Tehát nemcsak hogy a gurunak magának megvan az értékrendje, hanem az életvitelével is, a
szónoklataival is, a viselkedésével is gravitációt sugároz másokra – gravitációt áraszt másokra.
És ez felépíti az értékrendünket, az egyensúlyra alapuló értékrendet. De ez nem azt jelenti, hogy
ha valaki valamiben szakemberré akar válni, akkor elhanyagol minden mást. Ez egy egyensúly,
egyensúlyban kell lennie, például ha egy zenész nem érti a festményeket, akkor nem is lehet
művész. Tegyük fel, hogy művészek vagytok, és mégsem értitek a Sahaja Jógát, akkor nem
vagytok jógik.
Ha tehát a Lelketek központjából indultok ki, meg fogtok lepődni, hogy a tudás, amit kaptok,
vagy bármi, amit adtok, tökéletesen egységben lesz, és egy pontból fog sugározni. Így minden
módon szakértővé váltok, bármely téren szakértővé váltok. Ha valaki kérdez valamit, mindent
tudni fogtok. De ugyanakkor tudni fogjátok, hogy abban mi érdemtelen, és mi érdemes.
Próbáljátok megérteni, mi fontos. Tudjátok, és feladjátok mindazt, ami érdemtelen, és nem
akarjátok tudni az italok különféle elnevezéseit. Ebben nem akartok szakértővé válni. Nem
akartok a különféle szőnyegfajták elnevezéseinek szakértői lenni. Talán nem akarjátok ismerni
a szárik összes változatait. Talán nem akarjátok tudni a fényképezőgépek összes elnevezéseit.
Lehet, hogy tudjátok, de nem kell úgy éreznetek, hogy nem. De ami fontos a személyiség
gravitációjának, tudni fogjátok.
Ha tehát le akarjátok egyszerűsíteni, tudjátok, hogy mi a kedvezőség, mi a kedvező. Tudni
fogjátok, milyen a korrekt viselkedés. Milyen a korrekt viselkedés másokkal szemben Tudni
fogjátok, mi az igazságosság Isten szemében. Ismerni fogjátok az isteni zenét, mely felemeli a
Kundalintokat. Ennek a gravitációnak a következtében megkülönböztetőképességetek lesz.
Tudjátok, mi a ti személyiségetek és mi a víz, mely körülvesz. Tudjátok, hogy kell különbséget
tenni, és ez a megkülönböztetés is szervesen a Guru-elvetekből ered. De ha egyszer ez a Guru-
elv furcsa állapotba kerül, vagy fölkavarodik, vagy összezavarodik, minek sokféle oka lehet,
rossz gurutok, hamis gurutok van, téves eszméitek, hamis tanításokat, helytelen elméleteket
követtek, vagy hamis könyveket, akkor ez furcsává válik. Ennek következményeként Ekadasha
Rudra fejlődik ki a fejetek tetején. Abban az esetben is, ha problémáitok vannak a nem
megfelelően mértékletes életvitel miatt, ha a szélsőségek hívei vagytok, ha túl keményen
dolgoztok, vagy egyáltalán nem dolgoztok, vagy ha csak egyfelé koncentráltok, és az élet más
oldalait elhanyagoljátok, mindezek a kiegyensúlyozatlanságok, fizikai, érzelmi és spirituális
vonatkozásokban, problémákat okoznak a Guru-elvetekben, és emiatt kifejlődik bennetek ez
az Ekadasha Rudra, mely a pusztulásotok kezdete. Hogy mennyire fontos gondoskodnunk a
Guru-elvünkről, ezt abból láthatjuk, hogy a legtöbb betegség abból ered, hogy ezt az elvet
elhanyagoljuk, és ezek végül elérik a csúcsot, csúcspontjaikat, amikor az Ekadasha Rudra-
állapot kiteljesedik. Mint önmegvalósult lelkek ti átléptétek a határt, kijöttetek a
Sahasrárátokon, túlléptetek minden ilyen dolgon a Brahma-náditokon keresztül. De ez nem
jelenti azt, hogy kifejlesztettétek azt a gravitációt. Most elértetek egy állapotot.
Ha van egy virág és azt a vízre tesszük, lebegni fog. De amikor gyümölcs lesz belőle és kifejlődik,
és akkor tesszük a vízbe, nem fog lebegni, lesüllyed a mélybe, és nem oldódik fel. Megtartja a
saját identitását. Ezt kellene most megtennünk, hogy Sahaja Jóga gyümölcseivé váltok, a
Sahaja Jóga gyümölcseivé. A virágzás ideje elmúlt, gyümölccsé kell érnetek, és az embereknek
azt kell látniuk, hogy teljesen egyensúlyban vagytok, hogy különleges gravitációval rendelkező
emberek vagytok. Így hát amikor az emberekhez beszéltek – bármilyen Sahaja Jóga-program
idején – nem viselkedtek gyerekesen vagy ostoba módon. Láttam olyanokat, akik Előttem ülve
emelték a Kundalinijukat. Ez butaság! Vagy bandhanozzák magukat, ez butaság. Habár már
bejöttek a Sahaja Jógába, mégis képesek ostobául viselkedni – gravitáció nélküli a
viselkedésük. A Sahaja Jógába jövetel után, ha ugyanaz a stílusotok, mint korábban, akkor
fejlődnötök kell, érnetek, gyümölccsé kell válnotok. És ez lesz annak a jele, hogy valóban a
Guru-elv emberei vagytok.
Fontos, hogy ismerjük a Földanya gravitációját, hogy hogyan forog ilyen hatalmas sebességgel
úgy, hogy mégis a szívéhez szorítva összetart bennünket, aztán isteni szeretetet áraszt ki
magából a sokféle gyönyörűség formájában, melyek körülvesznek minket, láthatjuk ezeket
magunk is. Különösen amikor a nagy hegyeket látom, azt érzem, hogy mint hatalmas szentek
ülnek ott és meditálnak. De ők az egyedüliek, akik a tengerből kiáradó Guru-elvet meg tudják
ragadni. Mint tudjátok, a tenger a Guru-elv, és ezek olyan magasak, hogy meg tudják ragadni a
Guru-elvet. Annak ellenére, hogy megvan bennetek ez a gravitáció, igen magas szintű emberek
vagytok. És felette álltok minden csábításnak, minden ostoba elméletnek, minden
gondolatnak, mely tönkre tud tenni vagy meg tud rontani másokat. Felette álltok mindenkinek,
elszánt harcosok.
Mint ahogy nagyszerű emberek éltek itt a Földön, elmondtam már a neveiket, és azt mondtuk,
hogy tíz guru volt, Adi Nath-tal kezdve, volt Konfuciusz, volt Szókratész, később volt Ábrahám,
Mózes, és volt Shirdi Sai Nath, körülbelül tíz nagy gurunk volt. Most nagyon sok guru ül itt,
mindannyian guruk, és guruként kell viselkedniük, és a nagy guruk munkáját kell végezniük. Ma
ezt kell látnunk, hogy képesek vagyunk-e kifejleszteni magunkban ezt a gravitációt és
megértést. Amikor rendelkeztek ezzel a békével, valóban meg fogjátok érezni a sahaja-jógivá
válás örömét, meg fogjátok érteni, és mindannyian élvezni fogjátok azt. Isten áldjon meg
benneteket!
Itt van egy kutyaszimbólum, mert a Gurunál mindig van kutya, mivel ő az, aki csak egy mestert
ismer. Ez a Guru tanítvány-elve. A tanítvány-elv tehát olyan, mint egy kutya, amely őrzi a gurut,
amely teljes odaadással és áhítattal van iránta, és állandóan őrségben van, nehogy rossz típusú
emberek férhessenek a guru közelébe. De épp ellenkezőleg, a Sahaja Jógában néha azt hiszem,
az emberek mindig rossz típusú embereket hoznak Hozzám. Ez őriz és felismeri – olyan
megkülönböztetőképessége van. Tudja, mit kell tennie és hogyan kell viselkednie. Ez a tanítvány
szimbóluma, és ezt a szimbólumot mindannyiótoknak meg kell értenetek.
Ma most a pudzsán üljetek teljes odaadással, hogy ez az elv felébredjen bennetek. Senki ne
próbálja a Kundalinijét emelgetni, semmi ne tegyetek, minden szépen és jól fog alakulni, és
senki ne álljon föl. Üljön mindenki úgy, ahogy akar. Ez fontos, mert amint mondtam, ez a
gravitáció, hogy megállapodtok, lehiggadtok. Ez nagyon fontos, mi gruhasthának mondjuk, azt
jelenti „aki megtelepedik a házban”, az a gruhastha, vagy indiai nyelven baithaknak is mondjuk,
ez az ülés képessége, mennyire vagytok képesek megülni valami felett.
Ez a gyermek... Jobb lenne, ha megkérnéd, hogy menjen el. Kinek a gyereke ez? Nagyon zavaró.
Nem. Nem, attól a második. Igen. Vedd fel, ennyi. Ő az, aki zavar. Nem tudom... Vidd ki ott
leülni, ott majd rendbe fog jönni. Rendben lesz. Néha valamiért eltévelyednek, látjátok... Most
ezek a lányok, figyelniük kellene. A gyerekeknek nem szabadna... Ez a két leány itt – figyelniük
kellene, ez fontos, mert így lehet rajtuk segíteni.