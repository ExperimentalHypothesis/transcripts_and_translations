9 फ़रवरी 1975
Talk to Sahaja Yogis
मुंबई (भारत)
Talk Language: Hindi | Transcript (Hindi) - Reviewed

सहजयोग में सबसे आवश्यक बात ये है कि इसमें अग्रसर होने के लिये, बढ़ने के लिये आपको ध्यान करना पड़ेगा। ध्यान बहुत ज़रूरी है।  आप और चाहे कुछ भी न करें लेकिन अगर आप ध्यान में स्थित रहें तो सहजयोग में प्रगति हो सकती है। जैसे कि मैंने आपसे कहा था कि एक ये नया रास्ता है। नया आयाम है, डायमेंशन [dimension] है, नई चीज़ है जिसमें आप कूद पड़े हैं । आपके अचेतन मन-में, उस महान सागर-में आप उतर गये हैं; बात तो सही है। लेकिन इसकी गहराई में अगर उतरना है तो आप को ध्यान करना पड़ेगा। मैं बहुत से लोगों से ऐसा-भी सुनती हूँ कि “माताजी, ध्यान के लिए हमको टाइम [time] नहीं मिलता है।” आज का जो आधुनिक मानव है, मॉडर्न मैन [modern man] है उसके पास घड़ी रहती है हर समय टाइम [time] बचाने के लिये| लेकिन वो ये नहीं जानता है कि वो टाइम [time] किस चीज के लिए बचा रहा है? उसने घड़ी बनाई है वो सहजयोग के लिये बनाई है; ये वो जानता नहीं।

एक साहब मुझ से कहने लगे कि “मुझे लंदन जाना बहुत ज़रूरी है और इसी प्लेन [plane] से जाना है और किसी तरह मेरा टिकट बुक होना-ही चाहिये और कुछ कर दीजिये आप और एयर इंडियावालें से कह दीजिये और कुछ कर दीजिये।” मैंने कहा “ऐसी कौन-सी आफत है? आप लंदन क्यों जाना चाहते हैं? ऐसी कौन सी आफत है? क्या ‘विशेष कार्य’ आप वहाँ करने वाले हैं? कौनसी चीज़ है?  कहने लगे “आय मस्ट गो देअर [I must go there -मुझे वहा जाना ही है]| आय हैव टू सेव टाइम [I have to save time-मुझे समय बचाना ही है]| टाइम इज वेरी इम्पोर्टेन्ट [time is very important-समय बहुत मूल्यवान है]|” मैंने कहा, “आखिर बात क्या है? ये टाइम [time] बचा कर वहाँ भागे-भागे आप क्यों जा रहे हैं?” तो कहने लगे “वहाँ एक स्पेशल डिनर [special dinner] है वो मुझे अटेंड [attend] करना है और उसके बाद वहाँ पर बॉलरूम [ball room-नृत्य]  है”|

टाइम [time] आप बचा किसलिये रहे हैं? हर समय, आप ये सोच लीजिये कि जो हाथ में घड़ी बँधी है ये ‘सहजयोग’ के लिए है और ‘ध्यान’ के लिये। और ‘सहजयोग के ही कार्य’ के लिये बंधी हुई है| मैंने उसी लिये बाँध लिया है, नही तो मैं कभी भी नहीं बाँधती। जिस आदमी का ‘पूरा ही समय’ सहजयोग में बीतता है उसको जरूरी नहीं कि आप घर-का काम न करें। वो जरूरी नही कि आप दफ्तर-का काम न करें| सारा ही कार्य आप करें पर ‘ध्यान में करे’| ध्यानावस्थित होकर के कार्य हो सकता है क्योंकि आपको ध्यान-में उतार दिया है। हर एक काम करने वक्त आप निर्विचार हो सकते हैं और निर्विचार होते ही उस काम की सुंदरता, उसका ‘सम्पूर्ण ज्ञान’ और उसका सारा आनंद आप को मिलने लग जाता है।

समझने की बात है, ये लोग समझते नहीं है। इसलिये ध्यान-के लिये अलग-से टाइम नहीं मिलता है, आदि झगड़ा शुरू हो जाता है। लेकिन जब इसका मज़ा आने लगता है तब आपको आश्चर्य होगा कि नींद बहुत कम हो जाती है और आप ध्यान में चले जाते हैं। निद्रा-में भी आप सोचेंगे कि आप ध्यान में जा रहे हैं। कोई भी चीज़ छोड़ने-की या कम करने-की नहीं। लेकिन हमारी जो महत्वपूर्ण चीज़ें हैं-जिसे हम महत्वपूर्ण समझते हैं वो बिल्कुल ही महत्वपूर्ण नहीं रह जातीं। और जिसको हम बिल्कुल ही विशेष समझते नहीं हैं वो हमारे लिये बहुत कुछ हो जाता है।

ध्यान करने के लिये एक छोटी सी चीज़ आपको याद रखनी चाहिए कि जिस चीज़ -पे ध्यान का आलाप छेड़ा जाएगा, जिस वीणा-पे ये सुंदर गीत बजने वाला है, वो साफ होनी चाहिए। आप वो वीणा नही हैं, आप वो आलाप भी नही हैं, लेकिन आप उसको सुनने वाले हैं और उसको बजाने वाले हैं । आप उसके मालिक हैं। इसलिये अगर वो वीणा कुछ बेसुरी हो, उसके अगर तार जंग खा जाएँ, या उसके कुछ तार टूट जाएँ, तो आपको जरूरी है कि उसे ठीक कर लेना चाहिए। अगर वो ठीक नही है, तो आपके जीवन में माधुर्य नहीं है। आप में वो सुंदरता नहीं आ सकती; आप में एक अजीब तरह का चिड़चिड़ापन, अजीब तरह की रुक्षता, ड्रायनेस [dryness- सूखापन] और विचलितता दृष्टिगत होगी।

एक सहजयोगी को एकदम निश्चित मति-से ध्यान में बैठना- देखना बहुत बड़ी चीज़ हो जाती है मेरे लिये। और वही मैं देखती हूँ कि कुछ सहजयोगी गहराईसे अंदर चले जा रहे हैं और कुछ सहजयोगी बहुत विचलित है। ये नही मैं कहती कि सभी लोग उतनी दशा-में पहुँच सकते हैं या नही। लेकिन जो कुछ भी बन पड़े वो इस जीवन में करना ही चाहिए| उपार्जन का जितना भी समय है वो इसी में बिताना चाहिए। और जो कुछ-भी मिल सके सभी इसी-में मिलना चाहिए बाकी कुछ हो या नहीं हो। अधिकतर लोगों को मैं ये देखती हूँ इधर-उधर की पचासों बातें करेंगे| लेकिन ध्यान की बात, अपने मनशुद्धि की बात, अपने अंदर के आनंद को उभारने की बात कितने लोग आप लोगों में से करते हैं?  इसने ये कहा, उसने वो कहा, ऐसा हो गया, ऐसा नहीं करना चाहिए था, वैसा नहीं करना चाहिए था – ये क्या सहजयोगी को शोभनीय होगा? जब आपके पास निर्विचार की इतनी बड़ी संपत्ति है तो क्या उसको पूरी तरह से उघाड़ देना चाहिए या नहीं। ये तो आप जानते हैं कि क्षण-क्षण आप उसे पा रहे हैं और हर क्षण उसे आप खो भी रहे हैं। ये हर एक क्षण कितना महत्वपूर्ण है इसे आप देखिए। कौन-सी छोड़ने की बात, कौनसी पकड़ने की बात मैंने आपसे आज तक की नहीं होगी कोई भी ऐसी। लेकिन ये आपका भ्रम है। आपका मन आपको भ्रम में डाले दे रहा है। तो तुम क्या घर-ग्रहस्थी छोड़ दोगी? मैंने घर-ग्रहस्थी छोड़ी है? जो आपसे मैं घर-ग्रहस्थी छोड़ने को कहती हूँ? आप जानते हैं कि आपसे कहीं अधिक मैं मेहनत करती हूँ। लेकिन मैं थकती नहीं हूँ क्योंकि मेरा आनंद का स्त्रोत आप लोग हैं। जब आपको देख लेती हूँ मन खुश हो जाता है। तबीयत सारी बाग-बाग हो जाती है।

जिस चीज़ का महत्व है उधर दृष्टि रखिए। आपको पूरी तरहसे इसमे, मैं ये नहीं कहती की चौबीसों घण्टे इसमें आप, यहीं बैठे रहिए। जहाँ भी बैठे है वहाँ बैठे रहिए ये मतलब है मेरा। जहाँ भी जमे हैं वहाँ जमे रहिए अपने स्थान पर, अपने सिंहासन पर। कुछ लोग इसलिए प्रगति करते हैं और कुछ लोग नही करते। शारीरिक बीमारियाँ आप लोगों की बहुतों की ठीक हो गई हैं। बहुतों के पास बीमारियाँ नहीं है। लेकिन अभी भी मानसिक प्रश्न है। सब बातें भूल जाइए। हर इंसान इसका पाने का अधिकारी है। आपका जन्मसिद्ध हक है क्योंकि ये ‘सहज’ है, आप ही के साथ पैदा हुआ है। लेकिन ध्यान करना ही होगा और वो भी समष्टि में। लेकिन उसको ऑर्गनाइज [organise-संगठित] करने की आप लोग इतनी चिंता न करें। उसकी व्यवस्था करने की आप इतनी चिंता नहीं करें। वो कार्य हो रहा है, वो हो भी जाएगा; क्या हर्ज है अगर दस आदमी ज्यादा आएं, चाहे दस आदमी कम। हज़ार बेकार के लोग रखने से दस ही कायदे के आदमी हो सो ही सहजयोग के लिये ‘विशेष’|

आप उनमें से बनिए जो दस अच्छे आदमी हैं। जो ऐसे लोग हैं जो सहजयोग का कार्य अत्यंत प्रेम से करते हैं और उसमें मजा उठा रहे हैं, उसमें बह रहे हैं, उसमें अग्रसर हैं और एक अग्रिम श्रेणी में जाकर के खड़े हो जाते हैं। जैसे कि हिमालय संसार में सबसे ऊँचा है। उसकी ओर सबकी दृष्टि रहती है। ऐसे ही आप बनें। आप ही में आप हिमालय बन सकते हैं और आप देख सकते हैं की दुनिया आप की ओर आँख उठा कर कहे कि ‘बनूँ तो मैं इस आदमी जैसा बनूँ, जो सहजयोग में इतना ऊँचा उठ गया’। ये अंदर का उठना होता है, बाहर का नहीं और मैं सबके बारे में जानती हूँ कौन कहाँ तक पहुँच रहा है।

आप ही अपनी रुकावट हैं और कोई आप की रुकावट नहीं कर सकता। कोई भी दुनिया का आदमी आप पे मन्त्र-तन्त्र आदि ‘कोई’ चीज़ नहीं डाल सकता। आप ही अपने साथ अगर खराबी न करें और पहचाने रहें की कौन आदमी कैसी बातें करता है| आप खुद ही समझ लेंगे कि इस आदमी में कोई न कोई दुष्टता आ गयी है, तभी वो ऐसी बातें कर रहा है| नहीं तो ऐसी बात ही न करता वो। जैसी गलत बात ये कर रहा है, इसके अंदर कोई न कोई खराबी है, उसमें साथ देने की कोई जरूरत नहीं। फिर चाहे वो आपका पति ही हो, चाहे आपकी वो पत्नी हो। उसे लड़ाई-झगड़ा करने की उलझने की कोई जरूरत नहीं; वो अपने आप ही ठीक हो जाएगा।

इतना ही नहीं आप ये भी जानते हैं कि आपमें अगर कोई खराबी आ जाए तो आप किस तरहसे उसे हाथ चला करके भी ठीक कर सकते हैं क्योंकि आपके हाथ के अंदरसे ही वो चीज़ें बह रही हैं। असल में आपके उँगलियों में ही ये सब, जो भी देवताएँ मैंने बताई हैं ये जागृत हैं, इन पाँचों उँगलियों में और इस हथेली में, सारे देवताएँ यहाँ जागृत हैं। लेकिन बहुत जरूरी है कि इन जागृत  देवताओं-का कहीं भी अपमान ना हो। इनको बहुतही संभालके और जतनसे रखना चाहिए। इनकी पूजा होनी चाहिए। अपने हाथ ऐसे होने चाहिए कि पूजनीय हो। लोग ये सोचें कि ये हाथ हैं कि गंगा की धारा। गंगाही की धारा बहेगी। जिस वजहसे गंगा पावन हुई वही वाइब्रेशन्स [vibrations-चैतन्य], आपके अंदर से बह रहे हैं। जिस चैतन्य शक्ति से सारी सृष्टि चल रही है वही आपके अंदर से बह रही है, ये आप जानते हैं।फिर जिन हाथों से, जिन पाँव से ये चीज़ बह रही है उसको अत्यंत पवित्र; मेरा मतलब धोने-धवाने से नहीं है। इससे जो भी आप काम करें अत्यंत सुंदरता से, सुगमता से और प्रेम से होना चाहिए। सबसे बड़ी चीज़ प्रेम है। ध्यान में गति करना यही आपका कार्य है और कुछ भी आपका कार्य नहीं है, बाकी सब हो रहा है। और अगर आपमें से कोई भी जब ये सोचने लगेगा कि मैं ये कार्य करता हूँ और वो कार्य करता है, तब आप जानते हैं कि मैं अपनी माया छोड़ती हूँ और बहुतों ने उस पर काफी चोट खाई है। वो मैं करूंगी। पहले ही मैंने आपसे बता दिया है कि कभी भी नहीं सोचना है कि मैं ये काम करता हूँ या वो काम करता हूँ। ‘हो रहा है’; जैसे ये जा रहा है और आ रहा है। अब सब तरह से अकर्म में है|जैसे कि सूर्य ये नही कहता कि मैं आपको प्रकाश देता हूँ। वो दे रहा है। क्योंकि वो एकतानता में परमात्मा से इतनी प्रचंड शक्ति को अपने अंदर से बहा रहा है। ऐसे ही आपके अंदर से ‘अति सूक्ष्म शक्तियाँ’ बह रही हैं क्योंकि आप एक सूक्ष्म मशीन [machine-यंत्र] हैं। आप सूर्य जैसी मशीन नहीं है, आप एक विशेष मशीन हैं जो बहुत ही सूक्ष्म है| जिसके अंदर से बहनेवाली ये सुंदर धाराएँ आप के अंदर एक अजीब तरह की अनुभूति देंगी ही, लेकिन दूसरों के भी अंदर| उनके छोटे-छोटे, सूक्ष्म-सूक्ष्म जो पहल- पहलू हैं, जो छोटे छोटे यंत्र हैं, मशीन हैं, उनको एकदम से प्रेमपूर्वक ठीक कर देंगे।

ये जो शक्ति है ये प्रेम की शक्ति है। इस चीज़ का वर्णन कैसे करूं मैं आप से? इस मशीन को ठीक करना है तो आप किसी भी चीज़से रगड़-मगड़ के ठीक कर दें, कोई आप स्क्रू [screw-पेच] लगा दें, [अस्पष्ट] ठीक हो जाएगा। लेकिन मनुष्य की मशीन जो है वो ‘प्रेम’ से ठीक होती है; उसको बहुत ज़ख्मी पाया है। बहुत ज़ख्म हैं उसके अंदर में। बहुत दुखी है मानव। उसके ज़ख़्मों को प्रेम की दवा से आपको ठीक करना है। जो आपके अंदर से बह रहा है ये ‘वाईब्रेशन्स’ [vibrations-चैतन्य लहरी] सिर्फ़ ‘प्रेम’ है। जिस दिन आपकी प्रेम की धारा टूट जाती है वाईब्रेशन्स [vibrations] रुक जाते हैं। बहुत से लोग मुझसे कहते हैं, “माताजी हमको बाधा हो गई। हमने हमारे हाथसे वाइब्रेशन्स [vibration]  बंद हो गए।” आपके अंदरसे प्रेम की धारा टूट गई। प्रेम का पल्ला पकड़ा रहे, सिर्फ प्रेम का- वाईब्रेशन्स [vibration] बहते रहेंगे  क्योंकि ये ही प्रेम परमात्माका जो है वह बहे जा रहा है और वही बह रहा है। इतनी अदभूत अनुभूति है, इतना अदभूत समां आया हुआ है। क्या ये सब व्यर्थ हो जाएगा? क्योंकि आपने इसमें पूरी लगन से मेरा साथ नहीं दिया?

हर एक बात आप खुदभी जान सकते हैं और न जानने पर मैं भी आपसे हर एक बात बताने के लिए हमेशा तैयार हूँ। लेकिन थोड़ा-सा इसमें एक आप से सुझाव देने का है कि आप इसके अधिकारी तो हैं या नहीं, इसे सोच लीजिये। क्योंकि आप मेरे ध्यान में आते हैं; जैसे मराठीमें बहुतसे लोग कहते हैं, “मी मुद्दामून आले [मैं जान-बूझकर कर आयी]” – इससे आप अधिकारी ‘नही’ होते। आप अधिकारी इसलिए होते हैं कि आपके अंदर वो गहराइयाँ आ गई। जैसे एक घागर है। जितनी गहरी होएगी उतना पानी उसमें समा जाएगा। अब वो गहरी ही नहीं है तो उसमें पानी डालने से क्या फायदा, वो तो सब पानी निकलेगाही| अपनी गहराई आप ध्यान से बढ़ाइए, ध्यान पे स्थित होइये, ध्यान में जाइये। ध्यान में जो विचार आ रहे हैं उनकी ओर देखते ही साथ आप निर्विचार हो जाएंगे। निर्विचार होते ही उस अचेतन मन में, ‘अचेतन’, सुप्त चेतन नहीं कह रहे, अचेतन मनमें अपनी चेतना के सहित आप जाएंगे । आपकी चेतना, आपकी कॉन्शिअनेस [consciousness-चेतना] खत्म नहीं होती। वहाँ आप चेतना को जानेंगे। ये पहली मर्तबा इंसान के शरीर के अंदर हुआ है की आप अपना भी शरीर जानते है और दूसरों का भी जानते हैं। और दूसरों के बारे में आप सामूहिक चेतना से जानते हैं की इसके अंदर क्या हो रहा है। इसका महत्व अभी बहुत कम लोग जानते हैं। क्योंकि सब लोग मुझसे कहते है कि “माताजी, सबसे अगर आप रुपया लें तो सब लोग समझेंगे, क्योंकि लोग पैसों का महत्व मानते हैं।” पैसा एक भूत है। पैसा लेने से अगर आप इसका महत्व समझें तो बेहतर है कि आप न ही समझें। कोई भी पैसा देने से इसका महत्व आप नहीं समझ सकते। अपने को ही पूरी तरह से देना होगा|और वो देने में कितना मिलने वाला है जो आप सात गुने खड़े हुए हैं वो तो एकदम साक्षात हो जाएगा।ध्यान में समष्टिरूपमें ही आपको आना होगा, ये ज़रूरी है। चाहे महीनेमें एक बार ही आएँ लेकिन जहाँ साथ लोग बैठते हैं वहीं बैठ करके ध्यान करना चाहिये। चाहे आप अपना एक छोटा ग्रुप बना लें जहाँ आप हफ्ते में एक बार मिल सकें और एक बार बड़े ग्रुप में मिलें। क्योंकि मैंने आपसे बताया था कि ये ‘विराट’ का कार्य है। जैसे शरीर का एक-एक अंग-प्रत्यंग जो है उसको जागना है। जितना जागृत होता जाएगा वैसे-वैसे दीप जलते जाएंगे। आप लोग जो घर में बहुत भी ध्यान करते रहें, मेरे आने के बाद आप जानते हैं कि आप लोगोने  पाया कि कुछ प्रगति नहीं हुई। लेकिन यहाँ छ:-सात आदमी जो रोज आते थे और ध्यान करते थे उन्होंने बहुत प्रगति कर ली।

ध्यान में अगर आप की आँखें फड़क रही हों तो समझ लेना चाहिये कि आज्ञा चक्र पर कोई चोट हो रही है। उसमें बुरा मानने की कोई बात नहीं है। अपना आज्ञा चक्र अगर खराब है तो उसे ठीक कर लेना चाहिये क्योंकि आपका आनन्द कम होता है। आपका शरीर अगर हिल रहा हो ध्यान में और आप आराम से बैठ नहीं सक रहें, तो समझ लेना चाहिये आपके मूलाधार पे चोट हो गई है। ये और भी डेंजरस सिच्युएशन [Dangerous situation-खतरनाक परिस्थिति] हो जाती है। मूलाधार पे जब चोट हो जाती है उसका भी इलाज़ करवा लेना चाहिये। वो भी लोग जानते हैं किस तरह से मूलाधार चक्र को ठीक करना है। जानने को तो आप लोग मेरे लेक्चर सुन-सुन के सब शास्त्र जान लें| लेकिन मैं देखती हूँ कि जो लोग थोड़े ही दिन पहले आए हैं वो आप लोगों से कभी-कभी बहुत जोरों में जल्दी आगे बढ़ जाते हैं क्योंकि ये पढ़ाने-लिखाने की बात है ये क्या?

आप के हाथ अगर थरथरा रहे, कपकपा रहे हैं तो भी समझ लेना चाहिये कि कुछ न कुछ आपके अन्दर बहुत बड़ी खराबी हो रही है। उसपे जूते मारने का इलाज सबसे अच्छा है। कल एक साहब आपने देखा होगा कि वहाँ कहने लगे कि “माताजी, मैं वहाँ एकदम जड़ हो गया।” फिर मेरे सामने आकर यूँ-यूँ करने लगे। उनसे मैंने पूछा कि “तुम्हारे गुरु कौन हैं?” तो कहने लगे कि “एक भागवत साहब हैं पूना में।” तो मैंने कहा, “वो क्या करते हैं?” तो कहने लगे कि “उन्होंने एक स्पिरिच्युअल [spiritual-आध्यात्मिक] वो बनाया हुआ है; साई स्पिरिच्युअल सेंटर [spiritual centre] और वो उन्होंने मुझे दीक्षा दी”| मैने कहा, “दीक्षा क्या दी? ये हिलने की दीक्षा दी?”| कहने लगे कि “मैंने सोलह सालमें बीमारियाँ उठाई, मेरी नौकरी चली गई, ये हो गया, वो हो गया”| मैंने कहा, “तुम्हारी अक्ल नहीं आई? अगर तुम्हारे गुरु हैं तो तुमको सब होना नहीं चाहिये; कितने रुपये दिये?”|  “अभी तक पाँच-छह हज़ार रुपये दे चुका हूँ सेंटर[centre] को|” मैंने कहा, “अच्छा पाँच-छह हजार रुपये देकरके सारी बीमारियाँ तुमने अच्छे से मोल ले लीं|” फिर उसको भूत को -वो उसके जो भागवत साहब थे उनको जूते मारे और वो एक जो दूसरा उनका सेंटर[centre] था उसको भी जूते मारे तब उनका हाथ ठहरा और ठीक हो गए। ये तो आप ही के सामने कल हुआ था, बहुत से लोग वहाँ थे। कोई भी साफ-साफ बात कर लेनी चाहिए कि आपके कोई न कोई गुरु हैं, आपके अन्दर कोई न कोई बाधा है, आपके अन्दर कोई न कोई गड़बड़ है, उसमें कोई बुरा मानने की बात कहाँ है।

लेकिन मैं देखती हूँ कि एक को जरासी भी बाधा पकड़ रही हो तो दूसरा बाधावाला ‘बराबर’ उसके साथ में खड़ा हो जाएगा। लाइनसे वहाँ खिंच जाते हैं एक साथ। और पता हो जाता है के ये सारे बाधेवाले साथ बैठे हैं। असल में ऐसा बैठना नहीं चाहिए| सब को अलग-अलग बैठना चाहिए, अधिकतर; जैसे कि कोई ग्रुप बना लेते हैं। बहुत गलत बात हैं। जैसे कि ठाणेवाले आए तो ठाणेवाले साथ बैठ गए, फलाने आए-ऐसा नहीं। आप अलग-अलग बैठिए। बहुत जरूरी हैं। सब इकट्‌ठे होकर मत बैठिए।

दूसरी बात ये है कि जैसे कोई बुड्ढे हैं, उमर में ज्यादा हैं, बुजुर्ग हैं, कुछ बीच के हैं, कुछ छोटे हैं। छोटे बच्चों को तो ऐसी कोई विशेष बात है नहीं, लेकिन जो बीच के और ये लोग हैं ये सब अलग-अलग बैठें। जो वृद्ध हैं, वो जवान लोगों के साथ बैठें। जो जवान हैं वो बुड्ढों के साथ बैठें। चार-पाँच जवान इकट्‌ठे हो जाएँ तो भी आफत हो जाएगी और चार-पाँच बुड्ढे इकट्‌ठे हो जाएँ तो भी आफत हो जाएगी। आप देख लीजिए; होता है| जवानी और बुढ़ापे की जो समझ है दोनों बाँटने की चीज़ है। वो भी आप सामूहिक चेतना में आप बाँट सकते हैं। बड़ों को समझदारी चाहिए, विज़डम [wisdom- बुद्धि] चाहिए; जरूरी है। बहुत वाइज़ [wise-समझदार] होना चाहिए। बड़प्पन चाहिए, बड़ा दिल चाहिए और छोटों को मान्यता चाहिए, बड़ों का माना चाहिए। और छोटोंमें ऍक्टिव्हिटी [activity-कार्यवाही] ज्यादा होनी चाहिए, बड़ों से।

बड़े आदरणीय हों तो उनका आदर होगा। पर बड़ों को आदरणीय होना चाहिए और छोटों को बड़ा का आदर करना चाहिए। अनादर तो वैसे भी एक सहजयोगी का दूसरे सहजयोगी से करना नहीं क्योंकि आप लोग सब देवता स्वरूप हैं। ये सब आप ध्यान में समझ सकते हैं। आपसी बातों को दूसरो के बारे में आंतरिकता से अगर आप सोचे तो आप फ़ौरन समझ लेंगे कि “अरे भाई, इनका तो ये आज्ञा चक्र पकड़ा है, इसीलिये ऐसा हो रहा है| अरे भाई, उनका तो हृदय चक्र पकड़ा है, इसीलिये ऐसा हो रहा है| इसीलिये स्वर ठीक से नहीं निकल रहे हैं।” आपको बुरा नहीं लगेगा। दूसरे को भी बुरा नहीं लगेगा। लेकिन बुरा लगना यही ‘बहुत बड़ी’ बाधा है। मेरी भी बात का लोग बुरा मानते हैं तब फिर औरों का क्या करा जाए। मेरी कोई भी बात का बुरा नहीं मानना चाहिए। मैं आपके बिल्कुल हित के ही लिये सारा काम करती हूँ, ये आप जानते हैं। कोई भी बात की चर्चा होते वक्त ये देखना चाहिए कि हम सिर्फ यही चर्चा कर रहे हैं ना कि हमारी कुण्डलिनी कहाँ है? हम कहाँ जा रहे हैं? कैसे उठ रहे हैं? बाकी सब चर्चाएं व्यर्थ हैं। हम धर्म [सहजधर्म] में कहाँ तक जागृत हो गए हैं? हम धर्म [सहजधर्म] के अंदर कितना पा रहे हैं? कितना आनन्द परमात्मा का लूट रहे हैं? ये ही अनुभव आपस में बताना है और इसी को आपस में जानना है और बाकी सब व्यर्थ है। बाकी सब चीज़ों में मौन ही बेहतर चीज़़ है।

जब इस तरह के सहजयोगी हो जायेंगे तो बड़ा अन्तर हो जाएगा। ‘बहुत बड़ा अन्तर’।सहजयोग का प्रतिबिंब आपसे फैलनेवाला है। और जिस पे प्रतिबिंब पड़ता है वो अगर एकदम साफ चीज़ होनी चाहिये। और उसकी प्रतिबिंबित होने की शक्ति अगर पूरी तरह से जाग उठे तब कोई भी मुश्किल नहीं रह जाती। सहजयोग और किसी चीज़ से नहीं फैल सकता| और किसी भी चीज़़ से नहीं| आप बड़े-बड़े ऑरगनायझेशन्स [organizations-संगठन] कर दीजिए, आप बड़े-बड़े मंत्र-जागरण कर दीजिए और गाने हो जाएँ और म्युझिक [music-संगीत] हो जाएँ, इससे नहीं होनेवाला। इन सब चीज़ों से कुछ भी नहीं होनेवाला है। मैंने तो इतने कभी भी पार लोग देखे नहीं जितने आज देख रही हूँ। ये ‘अहो भाग्य’ हमारा कि ऐसे मैं देख रही हूँ। किसी भी युगमें इतने पार लोग मेरी दृष्टिके सामने नहीं रहे। ये ‘परम भाग्य’ की बात है। लेकिन जैसा कि मैं कहती हूँ कि मॉडर्न टाइम से [Morden times-आधुनिक युग] यहाँ पूरे साधु कोई नहीं हैं। आप ही लोग पहले बहुत बड़े साधु थे और संसार में रमे हुए नहीं थे; जंगलों में रहते थे। आज आप ने संसार ले लिया है और संसार में आप रमे हुए हैं । लेकिन अपनी साधुता में उतरते ही क्या मज़ा आ जाएगा इस बार | इस गंगा-जमुना में ही एक सरस्वती बहना शुरु हो जाएगी।

ध्यान में जाते वक्त किसी भी तरह की बाहर की आवाज आप को भूल जानी है। अगर कान में भी आप उंगली डालें और सहस्रार अगर आपका पूरी तरह से खुला हुआ है| इसकी पहचान है, पूरी तरह से आप आँख को बंद कर ले, आप सुन सकते हैं। इसीलिये जो वो लड़के आए थे जो सुनते नहीं थे उनको थोड़ा-थोड़ा सुनाई देने लग गया। अगर आपका सहस्रार खुल जाए, तो लिम्बिक एरिया [limbic area-तालु भाग] में,डॉक्टर लोग सब जानते हैं कि वहाँ पर सटल पॉईंट्स [suttle poings-सुक्ष्म बिंदू] होते हैं, सटल सेंटर्स [suttle centres-सुक्ष्म केन्द्र] होते हैं, उसको एक्साईट [exite-उत्तेजित] करने से वही काम होता है जो नाक, कान, मुँह और सब अपने शारीरिक जितने भी ऑर्गन्स [organs-अंग] हैं, उससे होता है। उसी सहस्रार को हम जागृत कर लेते हैं जो सारे शरीर को यहाँ संभाले हुए है और आपको सारे ही; जैसे सुगंध है, हर एक चीज़, नाक की कोई जरूरत नहीं यहाँ पे आ जाती [अस्पष्ट]। फिर आप श्वास भी यहाँ से ले सकते हैं। सारे शरीर के सारा ही शरीर अगर भ्रष्ट हो जाए तो भी आप यहाँ से सब काम कर सकते हैं; लेकिन होता नहीं। शरीर तो आपका खिलते ही जा रहा है। शरीर तो सुन्दर होते ही जा रहा है। बीमारियाँ तो भाग ही गई हैं। वो तो सब चीज़ ठीक हो ही गई। कोई थोड़ा-बहुत हो भी जाते हैं, वो ठीक हो जाते हैं।

लेकिन ध्यान में बढ़ने के लिए एक गुण बहुत जरूरी है; बहुत ही जरूरी है। उसको कहते है इंनोसन्स [innocence]- भोलापन, सादगी| एक छोटे बच्चे जैसा ,अ इनोसंट चाईल्ड, [A innocent child-भोलासा बच्चा]| इसीलिये आपने देखा है कि छोटे बच्चे फट से पार हो जाते हैं। चालाक लोग- कनिंग [cunning] लोग अपने को जो बहुत होशियार समझते हैंवो उसको परमात्मा [अस्पष्ट] ,बस अपनी होशियारी दिखाते रहते हैं, वो नहीं पाते।पूर्णतया इनोसंट [innocent-भोला] होना चाहिये। कोशिश करनी चाहिए। किसी को दुख देना भी, किसी को तकलीफ देना भी, इंनोसन्स [innocence] के विरोध में है। इतनी मरी हुई खोपड़ियों के ऊपर बैठ करके क्या हम इनोसंट[innocent] हो सकते हैं? किसी के हृदय में चोट लगे वो आदमी इनोसंट[innocent] नहीं। इनोसंट का मतलबही ये होता है कि ‘फूल की जैसे’ खिली हुई चीज़ जो सिर्फ दुनियाको सुगंध ही देती है। किसी को भी तकलीफ या दुख देना नहीं चाहिए। हाँ, कभी-कभी लोग उनकी मूर्खता की वजह से किसी चीज़ को दुख मान लेते हैं-वो ठीक है। लेकिन अपनी तरफ से आप निश्चिंत हो करके कभी भी किसी को दुख या तकलीफ नहीं देना चाहिए।

आपके पास तो इंनोसन्स [innocence] का स्वीच [switch-बटन] है नहीं।  मैंने देखा था, कि देखें आप लोगोंने ऐसा, कोई स्वीच  बनाया है क्या? अगर हो तो वैसे इंनोसन्स [innocence] का स्वीच [switch] दबा लीजिये तो आप देखिए कि आपका आज्ञा चक्र एकदम ‘साफ’ हो जाएगा। पर इंनोसन्स [innocence] का स्वीच [switch] आप लोगों के पास है नहीं, दया का स्वीच [switch] है नहीं, शांति का स्वीच [switch] है नहीं।  ये सब स्विचेस [switches] आपके अन्दर अभी तक लगे नहीं है। पहले आप सब अपने देवता जगा लीजिये, अन्दर में जो बैठे हुए हैं फिर उसके बाद एक-एक सारे सब के स्विच [switch] भी लग जाएंगे। पर सबसे आसान इनोसन्स [innocence-अबोधिता] का स्वीच [switch] लगाना है क्योंकि हम लोग एक बार बहुत इनोसंट [innocent-अबोध] थे जब हम लोग पैदा हुए थे और जब छोटे थे। छोटे बच्चों के साथ रहने से इनोसन्स [innocence]  आ जाता है। उनके साथ बातें करने से बहुत इनोसन्स [innocence] आता है| उनकी बातें याद करने से बहुत इनोसन्स [innocence] आ जाता है। जो लोग इनोसंट [innocent] हो जाते हैं, वो परमात्मा के राज्य के अधिकारी हो जाते हैं।ध्यान में सिर्फ आप ही अपनी ओर विचार करें कि मेरा मन इस वख़त में कौन-सी चालाकी में लगाना है गधे जैसा|महामूर्खता का कार्य कर रहा है। इतना बस देखिए क्या आप ‘निर्विचार’ है|‘निर्विचारिता’- यही इनोसन्स है।

आप लोग अब जब ध्यान में जाएंगे, बहुत देर तक ध्यान नहीं करेंगे हम लोग। लेकिन ध्यान में जाते वक्त आप सिर्फ ये देखें कि आप का कौन-सा चक्र पकड़ रहा है। क्योंकि आप लोग जो पार हो चुके हैं आपको सबको अच्छे से मालूम है। उंगलियों पर आपको जान पड़ेगा, कौन-सी उंगली थोड़ी-सी जल रही है। जो भी आपकी उंगली जल रही है उस पे आप बंधन डाल लें तो वो छूट जाएगा| अगर आपकी उंगलियाँ ज्यादा ही जल रही हों तो हाथ झटक लीजिए वो छूट जाएगा, आप जानते हैं। बंधन डाल दीजिए। लेकिन निर्विचारिता की ओर रहें और चित्त जो है सहस्रार की ओर रखें। और जो लोग आज नए आए हैं उनको भी देखना होगा कि वो पार हुए हैं या नहीं। उनको क्या खराबी है, उनको क्या तकलीफ है, वो निकाल देंगे। वो सारी तकलीफ जो है बाह्य है। और हाथ को यूँ यूँ यूँ यूँ करके भी [गोल घुमाकर] आप अपने बंधन डाल सकते है। इस तरह से दबा लेने से, यू कैन जस्ट  प्रेस इट लाइक दॅट ऑर यू कैन  प्रेस इट लाइक दॅट ऑर यू कैन थ्रो इट अवे लाइक दॅट| [you can just press it like that , or you can press it like that or you can throw away like that-आप इसे ऐसे दबा सकते हैं। या आप इसे ऐसे भी दबा सकते हैं या आप इसे ऐसे ही फेंक सकते हैं।]

ये भी एक बड़ा भारी समर्पण है जहाँ शक्ति दोनों तरफ से आती है, लेफ्ट एंड राइट साईड सिम्पाथेटीक नर्वस सिस्टम [left and right sympathetic nervous system - बाई और दाहीने बाजू स्थित सहानुभूती तंत्रिका संस्था] का जो यहाँ एक्स्प्रेशन [expression-अभिव्यक्ति] है[अस्पष्ट] और इसके बीच में ही सुषुम्ना नाड़ी है। ऐसे करते ही अन्दर सुषुम्ना नाड़ी चलना शुरु हो जाती है। लेकिन ये जागृत होना चाहिये। अगर ये जागृत नहीं है इसका मतलब सुषुम्ना चल नहीं रही है और जागृत का मतलब ये है कि आपके अन्दर सारी उंगलियोंमें से धीरे-धीरे ठण्डी-ठण्डी ऐसी हवा आने लगेगी। अगर आपके अन्दर ऐसी ठण्डी-ठण्डी हवा आ रही है; पूरी तरह से और आप निर्विचार हैं, उस तरंग ध्यान में हैं, तो आप बढ़ रहे हैं, आगे आप चले जा रहे हैं। जैसे कि आप एरोप्लेनमें [aeroplane] बैठते हैं आपको पता नहीं आप कहाँ जा रहे हैं लेकिन आप कहीं पहुँच जाते हैं |

जब तक हम यहाँ पर हैं ये जरूरी है कि जो सहजयोगी आप लोग हैं ज्यादा इसमें पार्ट [part-सहभाग] लें और आगे बढें और जाने के बाद भी अपना समष्टी-रूप खराब न करें। आपसी बेकार की बातें बोलने पर आप कुछ न कुछ दंड देखेंगे। जिसने भी कोई सहजयोग के सिवाय, अन्दर की बात के सिवाय, बाहर की बात जरा भी करी उसको दंड। बाहर की कोई भी बात नहीं करनी। अंदर ही की बात करें। अपने-अपने चक्रों को साफ करिए। उसमें कोई शर्म की बात नहीं, कोई नही। जिसके-जिसके चक्र पकड़े हैं वो बाहरी चीज़ है। बिल्कुल हिम्मत से सारी सफाई कर के और नीचे डाल दें। जिसके भी हाथ जल रहे हैं, निकाल ले। हमारे ही हाथ जल रहे हैं, निकालिएगा नहीं तो क्या करिएगा? बैठ भी नहीं सकते।

और भी तरीके आप जानते हैं बहुत सारे, ध्यान में अपने को सफाई करनेके। इसमें कोई बुराई की बात नहीं है अगर मैं किसी से कह दूँ कि आप पानी में पैर आप डाल के बैठिए और इस तरह से निकाल ले। इसमें कौन-सी बुराई की बात है? इसमें क्या बुरा मानने की बात है? कितना पागलपन है, किस बात पे लोग बुरा मान जाते हैं? वो सोचते हैं माताजी ने क्या कह दिया| आप कोई, आप बड़े भारी सेंट [saint-संत] हैं? यानि बड़े-बड़े सेंट [saint-संत] तक ये काम करते हैं आपको पता नहीं । जैसे मैंने कबीर दास जी के लिये कहा कि “दास कबीर जतन से ओढ़ी”| कबीर दास जी भी अपने लिये कहते हैं कि “मैंने जतन से ओढ़ी भई”, जो कि इतने महापुरुष थे। फिर आपको इतना बुरा मानने की कौनसी बात हो जाती है, जब तब? जरासा किसी से कहा कि भाई एक मटका ले के आओ, तो बुरा मानतें है; फिर इतना बड़ा-बड़ा मटका लेकर आते हैं। बेकार की बातें, मूर्खों जैसी अपनी जो कल्पनाएं हैं अपने बारे में उसको त्याग दीजिये। बचकानापन है, बचपना नहीं। ‘चाइल्ड-लाइक [childlike-बच्चों जैसा] होना चाहिये, ‘चाइल्डिश’ [childish-बचकाना] नहीं|

अब हम लोग ध्यान में जाएंगे। सब लोग इस तरह से बैठिए। मैंने जैसे कहा है, पहले अपने को प्रेम से भर लो। आप जानते हैं मैं आपकी माँ हूँ। पूर्णतया आप इसे जानें कि मैं आपकी माँ हूँ और माँ होने का मतलब होता है कि सम्पूर्ण सेक्युरिटी [security-संरक्षण] है, संरक्षण है। कोई भी चीज़ गड़बड़-शड़बड़ नहीं होनेवाली, आप मेरी ओर हाथ करिये। और धीरेसे आँख बन्द करके और अपने विचारों की ओर देखिए आप निर्विचार हो जाएंगे। आपको कुछ करने का है ही नहीं। आप जैसे ही निर्विचार हो जाएंगे वैसे ही आप अन्दर जाएंगे। पहले अपने से इतना बता दो कि आज से निश्चय हो कि किसी को, कोई सी भी चोट मैं नहीं पहुँचाऊँगा और सब को प्रभु तुम क्षमा कर दो जिन्होंने मुझे चोट पहुँचाई। और मुझे भी क्षमा करो क्योंकि मैंने दुनिया में बहुत लोगों पर चोट की है।

आप जो भी कहेंगे वही परमात्मा आपके साथ करेगा। आप उससे कहेंगे कि “प्रभु मुझे शांति दो”, तो तुम्हें शांति देगा, लेकिन आप मांगते नहीं हैं शांति। “संतोष दो”, तो वो तुम्हें संतोष देगा, तो वो मांगते नहीं हैं। “मेरे अंदर सुन्दर चरित्र दो”, तो वो चरित्र देगा। अब प्रार्थना का अर्थ है क्योंकि आपका कनेक्शन [connection-संबंध/योग] हो गया है परमात्मा से।

“मेरे अन्दर प्रेम दो। सारे संसार के लिये प्रेम दो। मुझे माधुर्य दो, मिठास दो।” जो भी उनसे मांगोगे वो तुम्हें देंगे और कुछ नहीं मांगो। अपने लिये ही मांगो। “मुझे अपने चरणों में समा लो। मेरी बूँद को अपने सागर में समा लो। जो भी कुछ मेरे अन्दर अशुद्ध है उसे निकाल दो।” परमात्मा से जो भी प्रार्थना में कहोगे वही होगा।

“मुझे विशाल करो। मुझे समझदार करो। तुम्हारी समझ मुझे दो। तुम्हारा ज्ञान मुझे बताओ। सारे संसार का कल्याण हो, सारे संसार का हित हो। सारे संसार में प्रेम का राज्य हो। उसके लिये मेरा दीप जलने दो। उसमें ये शरीर मिटने दो। उसमें ये मन लगने दो। उसमें ये हृदय खपने दो।“

सुन्दर से सुन्दर बातें सोच करके उस परमात्मा से मांगें। जो कुछ भी सुन्दर है, वही मांगो तो मिलेगा। तुम असुन्दर मांगते हो तो भी वो दे देता है। बेकार मांगते हो तो भी वो दे ही देता है। लेकिन जो असली है उसे मांगो तो क्या वो नहीं देगा? यूँ ही ऊपरी तरह से नहीं, अन्दर से, आंतरिक हो करके मांगो।

[श्री माताजी अंग्रेजीमे प्रार्थना कर बता रही हैं]

यू मस्ट प्रे टू गॉड एंड आस्क व्हाट यू वॉन्ट| आस्क फॉर कम्पलीट सटिस्फैक्शन इन माय हार्ट, जॉय इन माय हार्ट, ब्लिस इन माय हार्ट| सो दॅट द होल वर्ल्ड बिकम ब्लिस्फुल| गिव मी लव, लव दॅट आय कुड लव द होल वर्ल्ड एंड दॅट द होल वर्ल्ड बिकम्स वन इन लव| गिव साल्वेशन टू दिस, ह्यूमैनिटी विच इस सफरिंग |टेक मी टू योर फ़ीट, क्लैंस मी विथ दाय लव|

नाउ सी इफ देअर इस गॉड ऑर नॉट| यू कैन फील इट विदिन योरसेल्फ| ही हिअर्स यू|  ही अंडरस्टॅंड्स यू| ही इस ग्लोरी ऑफ़ आल द ग्लोरी| ही लव्स यू, ही प्रोटेक्ट्स यू, ही गाइड्स यू| ही क्रिएटेड यू टू रिवील हिज लव, बट एक्सेप्ट इट| एनी टाइम, एनी थॉट इस कमिंग यू प्रे एंड यू विल बी मूविंग इन दी वेव ऑफ़ दॅट ओसन विच इस अनकॉन्ससियस माइंड, विच स्टार्टस विथ थॉटलेस अवेयरनेस|

इफ यू कैन नॉट बिकम थॉटलेस यू प्रे टू हिम| “फॉरगिव मी फॉर व्हाट आय हॅव डन एंड फॉरगिव दोज़ हु हॅव डन हार्म टू मी. “

[You must pray to God and ask what you want. Ask for complete satisfaction in my heart, joy in my heart, bliss in my heart. So that the whole world, become blissful. Give me love, love that I could love the whole world and that the whole world becomes one in love. Give salvation to this, humanity which is suffering. Take me to your feet, cleanse me with thy love.

Now see if there is God or not. You can feel it within yourself. He hears you. He understands you. He’s glory of all the glory. He loves you, he protects you, he guides you. He created you to reveal his love, but accept it. Anytime, any thought is coming you pray and you will be moving in the wave of that ocean which is unconscious mind, which starts with thoughtless awareness.

If you cannot become thoughtless, you pray to him. “Forgive me for what I have done and forgive those who have done harm to me”.]

[श्री माताजी की प्रार्थना का अर्थ]

आपको भगवान से प्रार्थना करनी चाहिए और जो आप चाहते हैं वो मांगना चाहिए।

मांगो: “कृपया, मुझे मेरे हृदय में पूर्ण संतुष्टि दें| मेरे हृदय में आनंद दें, मेरे हृदय में परमानन्द दें, ताकि पूरा संसार आनंदित हो जाए। मुझे प्रेम दें, प्रेम जिससे मैं पूरे विश्व से प्रेम कर सकूं और पूरा विश्व प्रेम में एक हो जाए। इस मानवता को मोक्ष दो, जो पीड़ित है। मुझे अपने चरणों में ले लो। मुझे अपने प्रेम से शुद्ध करो।”

अब देखो भगवान है या नहीं? आप इसे अपने भीतर महसूस कर सकते हैं। वह आपको सुनते  है। वह आपको समज़ते है। वह सारी महिमा की महिमा है। वह आपसे प्रेम करता है। वह आपकी रक्षा करता है। वह आपका मार्गदर्शन करता है। उसने तुम्हें अपने प्रेम को प्रकट करने के लिए बनाया है, लेकिन इसे स्वीकार करो। किसी भी समय, कोई भी विचार आ रहा है, आप प्रार्थना करो और आप उस सागर की लहरोंमें तैरने लगेंगे जो अचेतन मन है, जो निर्विचार चेतना से शुरू होता है।

यदि आप निर्विचार नहीं हो सकते, तो आप उनसे प्रार्थना करें,“मैंने जो किया है, उसके लिए मुझे क्षमा करें और जिन लोगों ने मेरा नुकसान किया है, उन्हें भी क्षमा करें।”