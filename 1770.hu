Shri Ganesha Puja Talk, Camp Marston, San Diego, USA, 1986/09/07

A Sri Ganésa-elv megalapozása

Ma Sri Krisna földjén Sri Ganésa születésnapját ünnepeljük. Ez egy páratlan és igen jelentőségteljes alkalom, hogy Sri Krisna fiának a születésnapját az Ő saját földjén ünnepelhetitek. Tudjátok, hogy Sri Ganésa Mahavisnuként inkarnálódott ezen a Földön, és Ő Rádha fia volt, aki Jézus Krisztus Úrként inkarnálódott. Ennek a születésnapnak az ünneplésével tehát ma elismeritek a legnagyobb igazságot, hogy Jézus Krisztus Úr Sri Krisna fia volt. Van egy történet erről, amit a Devi Mahatmyamban olvashattok, hogy hogyan vette fel az Ősi Gyermek egy tojás formáját, aminek az egyik fele Sri Ganésa maradt, a másik feléből pedig Mahavisnu lett. Az evolúció folyamatában mindezek az ősi történések meg lettek örökítve, de ma Én nagy örömöt érzek, hogy a maguk szintjén az emberek megértették, hogy Krisztus Sri Ganésa inkarnációja. Ő az Örök Gyermek, de abban az alakjában, amikor Krisztusként jött el, Sri Krisna fiaként jött. De amikor Parvati megalkotta Sri Ganésát, Sri Ganésa egyedül az Ő fia volt. Nem volt ott az Apa. Parvati egymaga akart egy saját gyermeket. Voltak ott angyalok, akik Visnunak vagy Sivának szentelték magukat, mint például a gánák csakis Sivának szentelték magukat.

Parvati tehát akart egy saját fiúgyermeket, aki képes átitatni a Földet az Ő erőivel. Így tehát a kezdetekben, amikor a Sakti az Univerzumot alkotta, és Szadasiva szemlélte az Ő teremtő munkáját, az első dolog, amit teremtett a Földön, az ártatlanság volt, és ennek az ártatlanságnak a megtestesülése Sri Ganésa volt. Az egész világmindenség be lett borítva ártatlansággal, melyet Omkárának nevezünk. Ez az ártatlanság védelmet nyújtott az egész teremtésnek, és átitatott mindent, ami anyagból van. Az anyag ártatlan. Ha megütik az anyagot, visszaüt, mert ez így van beleépítve. Az anyag semmiképpen nem akar bántalmazni senkit, kivétel, hogyha megütik, akkor visszaüt, ez a saját természete. Ezt dzsádának nevezték: az, ami a beleépített tulajdonságának megfelelően működik. Az állatok ártatlansága másfajta, mivel az állatok nem tudják, hogy bűnt követnek el. Az állatok, amikor például megölnek egy másik állatot, vagy engedély nélkül a birtokaitokon járnak, mindenféle kárt okozva, nem tudják, hogy bűnt követnek el, vagy hogy áthágják a törvényeket. Ők a beléjük épített törvények szerint élnek, ezért hívjuk őket pásuknak, mely megkötöttséget jelent – pása. A pása megkötöttséget jelent. Az állatok az Isteni Törvények kötelékei alatt élnek. Sri Sivát Pasupatinak hívják.

Eddig a pontig az ártatlanság érintetlen, mert az állatok nem fejlesztenek ki egót. Így ártatlanok maradnak. A tigris lehet, hogy megeszik egy tehenet, mégis ártatlan, vagy egy elefánt lehet, hogy széttapos egy emberi testet, mégis ártatlan. De amikor magasabb szintre léptünk, az Anya-sakti, az Ősanya, úgy gondolta, hogy teremt valakit, aki az emberek ártatlanságát fogja védeni. Az anyagon túl, az állatokon túl, megteremtette Sri Ganésát. És ti ismeritek Sri Ganésa történetét, hogyan kapta az elefántfejet, mely azt jelképezi, hogy Sri Ganésa, bár Ő egy emberi lény, mégis olyan, mint egy állat, legalábbis ami a fejét illeti, ami szintén Sri Gadzsánana, olyan értelemben, hogy elefántfeje van, ami a legbölcsebb állat az állatok királyságában.

Egy ilyen fejben tehát, mely ártatlan, nem fejlődik ki ego. Nincs ott az ego. Ez egy ego nélküli állapot. De az emberek más módon lettek megteremtve, és amikor a szén megjelent, hogy aminosavak alakulhassanak ki, az emberekben ez egy újfajta fejlődésnek adott lendületet, amikor is a Vishuddhi szintjére jutva az emberek fölemelték a fejüket, így. Az állatok feje a föld felé hajlik, és így az energia lefelé, a Földanyába áramlik, de amikor az ember fölemelte a fejét a vonzerővel ellenkező irányba, akkor ez megzavarta az energia áramlását, és így a Vishuddhiban probléma keletkezett, mivel a Kundalini nem tudta táplálni ezt a területet, vagyis nem tudott gondoskodni a Vishuddhi probémáiról. Ennek az az oka, hogy amikor az ember fölemeli a fejét, elfele a Földanyától, elválasztja magát a Földanya természetes erejétől. Amikor így fölemelitek a Vishuddhitokat, láthatjátok az eredményét ebben az országban, mely a Vishuddhi-csakra országa: elkezdtetek gépeket használni, amik természetellenesek, elkezdtétek kiszipolyozni a természetet, megzavarni a természetet atombombákat alkotva, megváltoztatva az atom szerkezetét, feltörve azt. Ez azt jelenti, hogy maga a természet ellen fordultatok, amikor fölemeltétek a fejeteket. De ha ezt úgy tettétek volna, hogy közben teljesen átadjátok magatokat Istennek, fejeteket a Földanya felé hajtva, nem ártottatok volna magatoknak. De ha teljesen elhatároljátok magatokat a természettől, amely annyira bőkezű, annyira kegyes...

Tegnap láttátok a gyönyörű képeket a természetről, mely körülvesz benneteket ebben az országban. Egy ilyen gazdag ország, mint Amerika, minden hálát nélkülözve a Teremtője iránt, fölemelte a fejét – így kezdtek el megjelenni a Vishuddhi problémái. Az élet minden területe, az egész szociális rendszer a természettel való harcra lett felépítve, nem a természettel való együttműködésre. Így érte az első támadás magát az ártatlanságot, magát a Muladhárát. A Muladhára természetes megnyilvánulásait feladtátok. A házasság intézménye már jóval Krisztus előtt is jelen volt, jóval Ábrahám előtt, jóval Mózes előtt, és a megszentelt házasság, melyre a társadalom is áldását adta, régóta elfogadott volt. De az ember a maga önteltségében felemelte a szavát a házasság ellen, a józan életvitel természetes módja ellen. Ha természetes az a mód, ahogy az emberek a magánéletüket élik, akkor miért kapnak meg mindenféle betegséget? Ha természetesek vagytok, nem lesz semmilyen betegségetek. Azért van, mert természetellenesek vagytok, amiatt van. Mennyi férfit és nőt öltek meg féltékenységből ebben az országban? Ha természetes lenne beleszeretni tíz férfiba vagy tíz nőbe, akkor miért van a féltékenység? Boldognak kellene lennetek, az a természetes. Mivel az ember a Vishuddhi-csakránál anélkül emelte fel a fejét, hogy Sri Krisnának átadta volna magát, az élet ellen irányuló, „antibiotikus” légkör kezdett kialakulni. Ez a fajta életvitel sodorta ezt a nagyszerű országot a tökéletes pusztulás szélére.

Az ártatlanság megtámadása a legnagyobb gyöngesége ennek az országnak. A legnagyobb vétek, melyet azok követtek el, akik mindenféle irányzatokat és hóbortokat vezettek be, hogy nem értékelik az erényesség erejét és az erényes életet. Ganésa a Teremtés gyökere. Amikor Sri Ganésa ellen vétkeztek, elkezditek elveszíteni a gyökereiteket – nem lesznek gyökereitek! Akkor magával sodor mindenféle ostobaság, mindenféle felbukkanó újdonság. Olyannyira, hogy olyan személyt bálványoztak, mint Freud, és elfeledkeztek Krisztusról, aki azt mondta: „Ne legyen a tekintetetekben kéjvágy!” Ganésa olyan szinten volt, hogy még a szemeknek is ártatlannak kell lenniük. Nem lehet kéjvágy a szemeitekben! De a gőgösségük miatt azt érezték: „Mi a baj ezzel? Mi rossz van ebben? Mi rossz van ebben?” Most az egész ország komoly válsággal néz szembe az arrogáns vállalkozások miatt. Mégis mindenféle destruktív dologból mártírságot gyártanak. Ez nagyon nagy felelősség a sahaja jógiknak, akik Sri Ganésát követve élnek. De azoknak az embereknek, akik Sri Krisna földjén élnek, a felelősség teljesen a „nyakatokon” van, és ez alól nem tudtok kibújni. Amíg nem értitek meg az ártatlanság jelentőségét az életetekben, nem tudjátok megmenteni ezt az országot, bármit is igyekszem tenni érte. Csakis ti fogjátok megmenteni. Csakis ti fogjátok ezt megtenni.

Amikor a Kundalini fölemelkedik, Sri Ganésa fölébred bennetek, az a Ganésa, akit sosem tiszteltetek, lassan fölébred szendergéséből, és az elszenvedett sérülések és sebek ellenére talpra áll. De még gyönge. Hogyan fogjuk táplálni? Hogyan fogunk gondoskodni a növekedéséről? Az amerikai sahaja-jógik felelőssége rendkívül jelentős. Ezentúl már nem csaphatják be magukat. Nem elégedhetnek meg az önteltségükkel. Súlyos hibákat követtek el. Ezért most keresztes hadjáratot kell indítanotok ezek ellen a hibák ellen, és meg kell alapoznotok a Sri Ganésátokat teljes formájában, úgy, hogy megadja nektek a szükséges egyensúlyt és a gyökereket, amelyek táplálni fognak titeket. Először ez nagyon megdöbbentő! Úgy értem, nem lehet felfogni, képtelenség megérteni, hogy hogyan tudtatok elfogadni ennyire abszurd gondolatokat, hogyan tudtatok belebonyolódni ilyen furcsa dolgokba, melyek egyértelműen borzalmasak! Nem vagyunk tudatában az olyan szavaknak, mint például a prostitúció? És az összes ocsmány szónak, amiket használnak, melyeket nem szeretnék most kimondani? Vagy ezek elvesztették a jelentésüket? Tudatában voltunk, mindannyian tudtuk ezt. [Ne csináljátok ezt... Nem szabad. Amikor beszélek, csöndben kell lennetek, rendben?]

Elveszítettük az elménk összes bölcsességét, hogy nem látjuk, mit tettünk önmagunkkal? Nincs önbecsülésünk! Az arrogancia ilyen méretekben nagyon veszélyes, teljesen kiszámíthatatlan. Csak Isten tudja, mi következik ezekből a dolgokból, melyekbe belekeveredtünk. Azt mondanám a sahaja jógiknak... Már adtam útmutatást néhányuknak, hogy hogyan kell tiszteletben tartaniuk a magánéletüket. Különösen az amerikai nőknek. Ha saktik szeretnének lenni, tisztelniük kell önmagukat, az erényességüket. De nagyon meglepő, hogy amikor látjuk mindezt, ami körülöttünk történik – még a Sahaja Jógába jövetel után is vannak olyanok, akik a pokol felé törekszenek. Ha meg akarjátok menteni őket, próbáljátok megfelelően megalapozni a helyzeteteket.

Sri Ganésának négy keze van, és attól a kezétől, melyben a pusztító parasa-fegyvert tartja, óvakodnotok kell. Ez az Ő feladata, és ha elhanyagoljátok Őt, ez az erő munkába lép, és olyan vehemensen fog működni, hogy az önmegvalósulásotok ellenére lehet, hogy nem tudjátok megmenteni magatokat. Ne vegyétek magától értetődőnek az önmegvalósulásotokat! Amíg a Ganésátok nem alapozódik meg, az önmegvalósulásotoknak nincs semmi jelentősége. Figyeljétek meg magatokat! Van kéjvágy a szemetekben? Van kéjvágy az elmétekben? Mit vártok a Sahaja Jógától? Sokan azt gondolják, hogy a Sahaja Jógában Isten megáld benneteket, és akkor el lesztek látva jó egészséggel, sok pénzzel, jó pozícióval, hatalommal. Az első, amit kérnetek kell, a Tiszta Ganésa, Nirmal Ganésa. „Ó Anyám! Kérünk, áldj meg minket a tisztaság megalapozásával a mi Ganésa-elvünkben.” A kapcsolataitokban, a hozzáállásotokban, a viselkedésetekben, próbáljátok megítélni magatokat: ártatlanok vagytok? Krisztus azt mondta: lehet, hogy elnézhető bármi, amit ellene tesznek, de semmi az Adi Sakti ellen. De Anyátokként meg kell mondanom nektek: ez nem igaz. Lehet, hogy ellenem valamely dolgok eltűrhetők, de semmi sem Krisztus, az Úr ellen, semmi sem Ganésa Úr ellen. Minden, amit az önmegvalósulás után ellene tesztek, elárul titeket, és ki lesztek hajítva Isten birodalmából, mint teljesen értékét vesztett emberek. Ez olyan dolog, ami nem lesz elnézve, nem lesz megbocsátva, soha nem lesz elfogadva! Bármit tettetek a múltban, annak most vége, mivel újjászületett madarak vagytok. De most, az újjászületés után, ha ilyen helytelen dolgokkal foglalkoztok, ilyenekbe merültök bele, akkor egyáltalán nem tudok segíteni rajtatok. Végül is Sri Ganésa az Én Fiam, mivel Ő tiszta. De Ő nem az egyetlen fiam. Igen sok fiam és lányom van és titeket ugyanúgy alkottalak, ahogy Sri Ganésát, az Apa nélkül. Én egyedül. Anyátoknak csakis a szívetek és a testetek tisztasága fog örömöt okozni. Mindent, ami tisztátalan, el kell hagynotok. Maga a nevem is tisztát jelent. Képesek vagytok rá! Megvan hozzá az erőtök. Ott van a Kundalinitek, hogy megtegye. De először meg kell tisztítanotok ezt a csakrát! A többi miatt nem kell aggódnotok. Sri Ganésa fog gondoskodni róla. Egy csakrát tisztán tartotok, a többinek gondját viselik. Az összes gyógyíthatatlan betegségetek, kezdve az izmok problémáitól, mint a myelitis (gerincvelő-gyulladás), minden gyógyíthatatlan betegség a ráktól kezdve, az összes pszichoszomatikus problémátok, skizofrénia, mindez a Muladhára zavarából adódik. Amikor a gyökerek nincsenek rendben, hogyan tudnánk meggyógyítani a fát? Ha a gyökerek rendben vannak, bármely gyógyszer eljut bármelyik központhoz, bármely területre, helyre, bármely gyümölcshöz. De ha a gyökerek nincsenek rendben, hogy tudnátok kidolgozni ezeket? Ma idehívtatok Engem, hogy a bennem lévő Sri Ganésának hódoljatok. Sri Ganésa bennem egy rendkívül erőteljes identitás. Amikor Neki hódoltok, tudnotok kell, hogy ezt a hatalmas erőt meg kell alapoznotok magatokban, és ezen megalapozottság által Sri Ganésa erőinek meg kell nyilvánulnia bennetek; és Sri Ganésa nagyságának az ereje a kedvezőség. Ez egy együttható; egy képlet, a tudomány nyelvén kifejezve, mely kedvezőséget áraszt. Ez egy mágnes a Földanyában. Ugyanez a mágnes bennetek is megvan Sri Ganésaként. Ha magamra hagytok, meg tudom mondani, hol van észak, dél, kelet, nyugat. Behunyom a szemem, úgy is meg tudom mondani. Tudjátok, hogy mennyi madár van, melyek Ausztráliába, Szibériába repülnek, mivel bennük van ez a mágnes, bennük van ez az ártatlanság. Sok hal is létezik, melyekben konkrét mágnes van elhelyezve. A tudósoknak ezt ki kellene deríteniük. Ugyanígy a bennünk lévő Sri Ganésa is mágneses. Így az a személy, akiben Sri Ganésa fölébredt, mágnesessé válik, és a mágnes vonzza az acélt – nem a száraz leveleket, nem – hanem az acélt. És az acél olyan, mint a Guru-tattva. Acélos személyiség, mondják. Acélos személyiség – akinek van karaktere, meggyőződése, akit nem befolyásolnak a csábító dolgok – ilyen egy acélos személyiség. Ez a mágnes tehát vonzza az acélt. Az acélnak csak egy hibája van, a rossz dolog benne az, hogy nem hajlik, hogy meglehetősen száraz; de a mágnes vonzza, vagyis felébreszti az acélban azt a különleges tulajdonságot, hogy a mágnes felé törekszik. Ugyanígy, amikor ez a mágnes fölébred bennetek, el fogtok csodálkozni! Ahelyett, hogy az emberek menekülnének az asramjaitokból, felétek fognak rohanni. Számomra ez képtelenség. Bárhova megyek, ha megtudják, hogy ott vagyok, Isten mentsen meg Engem! Bárhol. Bármilyen helyen. Nos, mi is ez a mágnes? A tiszta szeretet. A tiszta szeretet, és a tiszta szeretet alapelve az, hogy nem függ semmitől, csak saját magán alapul. Önmaga támasza. Olyan, mint a fény, mely saját természeténél fogva terjed, nem akar semmit, nem vár el semmit. Terjed mindenfelé és megvilágosítja a többi ember szívét. Emiatt vonz mindenkit. Azok is, akik sose láttak engem, azok is, akik sose ismertek engem, csak a nevemmel, láttam, például Kalkuttában, olyan gondunk volt, olyan tömeg volt, hogy azt mondták, hívni kell a rendőröket. Mondtam: „Nem kell a rendőröket hívni, el fogunk boldogulni valahogy”. Punéban olyan tömeg volt, hogy a férfi, aki a termet adta nekünk, megrémült. Azt mondta: „Anyám, adok egy nagy területet ahol le tudnak ülni egy nagy nyitott helyen, de elnézést, a termem tönkre lesz téve”. Mondtam: „Ne aggódj, minden rendben lesz a helyén”. Olyan tömegek voltak, hogy az emberek a földön ültek, a lépcsőkön, mindenhol, és amíg beszéltem, senki sem mozdult egy centit sem, mint egy fénykép! És másfél óráig beszéltem! Mint egy fénykép! Se egy mozdulat, kezek, lábak, szemek, semmi! Csak ültek, mint egy fényképen. És az úriember, akié a terem volt, még sosem látott ilyesmit. Másfél órán keresztül egy szemrebbenés se történt. Ami ezt okozza, az a mágnes. Még ha az acél vagytok is, a mágnes vonzani fogja, de ha a mágnes vagytok, az olyan módon fog vonzani, hogy az acél sose fogja elhagyni a mágnest. A jógához fontos, hogy megerősítsétek Sri Ganésa mágneseit. Sri Ganésa egy gyermeki személyiség. Egy gyermek, ha van valahol egy gyermek, mindenki a gyermekre figyel. Ha egy gyerek beszorul valahova, lehetsz orosz, amerikai vagy arab, mindenki a gyermekért aggódna. Mi lesz a gyermekkel? Nem arra gondolnak, hogy ez egy arab gyerek vagy amerikai, nem. Hacsak nem egy ördögről van szó. Miért vonzódunk annyira a gyermekekhez? Mert az ő mágnesük teljesen ép. Az egójuk még nem fejlődött ki. A mi egónk kifejlődött. Ki kellett fejlődnie, mert a mi szabadságunkban el kellett döntenünk, mi helyes, és mi helytelen. Így az ego kifejlődése helyénvaló volt. Egy bizonyos pontig ki kellett fejlesztenünk az egónkat. De mi túlzásba vittük, túlfejlesztettük, túlságosan lefedtük a szuperegónkat. Semmi kondicionáltság, semmi. Mindent megtehetünk, amihez csak kedvünk van. Ma félhosszú nadrágot viselünk, holnap hosszúnadrágot, rendben. Aztán levágjuk a hajunkat, vagy ezt csinájuk meg azt csináljuk vele. Semmiféle kondicionáltság nincs. Az egész szuperego be lett borítva az egóval. Ez az ego rendben lett volna, ha megtartottátok volna a Ganésa-tattvát. Ami nem más, mint Ganésa bölcsességének az ereje. Ganésa második ereje, hogy bölcsességet ad nektek. Ha vesztek egy földművest meg egy híres professzort, vagy egy nagyon iskolázott embert, és beszéltek velük, azt fogjátok tapasztalni, hogy a földműves sokkal bölcsebb, mint ez a doktorált őrült. Miért? Mert ő a Földanyával foglalkozik nap mint nap. Ő ismeri az élő folyamatokat. Ő ismeri a Földanya ártatlanságát. Egy ártatlan személy tehát a legbölcsebb mindenki közt. Egy ártatlan gyermek sokkal bölcsebb, mint tíz egoista. Sri Ganésa második képessége tehát, hogy bölccsé váltok. Amikor beszéltek, az emberek elkezdenek rátok figyelni. Úgy beszéltek, mint Kabira, úgy beszéltek, mint Nanaka. Úgy beszéltek, hogy az emberek elkezdik érezni a lelküket. Ez az, amit Én sahaja-jóginak hívok. A sahaja-jógi, akinek nincs bölcsessége, semmire se jó. Bejön a Sahaja Jógába, és olyan, mint egy elefánt a porcelánboltban, nekimegy az egyik embernek, aztán a másiknak, aztán a harmadiknak. És amikor megkérdezitek ezt a három sérült embert, azt mondják: „Az az elefánt volt, ugyanaz az elefánt”. Mindenki ugyanarra az elefántra utal. „Ó, hát róla van szó, értem.” Ez hát bölcsességet ad nektek. Amikor megvan bennetek Sri Ganésa ereje, a szemeitek ragyognak. A szemeitek ragyogni kezdenek, fény jelenik meg bennük, amikor Ő megvilágosít benneteket; és akkor nem fogtok tudni senkire buján és mohón nézni. De ez a tekintet olyan erővel rendelkezik, hogy még egy pillantás is elég, hogy ezreket megtisztítsatok vele! Nem kell más, csak kinyitjátok a szemeteket, és látni fogjátok, hogy minden gyönyörű reggellé változik egy sötét éjszaka után. Egy pillantás föl tudja ébreszteni a Kundalinit. A Kundalini-anya nem tud megmozdulni, amíg Sri Ganésa nem ad neki engedélyt. Ő, mint egy egyetemi rektor, ül az összes csakrán. Ő ad hitelesítést az összes csakránál: „Rendben, mehetsz”. És amikor a Kundalini fölemelkedik, Sri Ganésa fölébred, különben a Kundalini nem tud fölemelkedni. De amikor Ő elalszik, a Kundalinit visszaszívja magába. Ekkor azt hihetjük, hogy elveszítettük az ártatlanságunkat. Ezt nem könnyű elveszíteni. Nem lehet elpusztítani. Csak annyi történt, hogy elfedtük valamivel, ami nem engedi, hogy a Ganésa-elv megnyilvánuljon bennünk. A Sri Ganésa-elv megnyilvánulását lenyomtátok. Nyomást gyakoroltatok rá. Ostobaságok terheinek tömegét zúdítottátok rá. Ez minden, de a Ganésa elv sosem pusztul el. Ez az egész univerzum örökérvényű alapelve. A Sri Ganésa erőivel rendelkező ember egy másik tulajdonsága, hogy eltávolítja az összes akadályt. Ha egy ilyen tulajdonságú ember ott van valahol, az összes körülötte lévő ember megmenekül, ha valamilyen baleset vagy más pusztító dolog történik – mindannyian megmenekülnek. Tapasztalni fogjátok, hogy ez így van. Mivel Ő a Ganapati, így Ő most a gánák Mestere. Ő vezet titeket. A Sahaja Jóga nem működhet Sri Ganésa nélkül. Ő az, aki sahaj. Ő az, aki létrehozza a spontaneitást az egész világon. Ő az, aki a helyes útra vezet benneteket. Ő az, aki mindent könnyedén megad nektek. Ő az, aki létrehozza a varázserőt, a világ csodáit (csamatkar). Ő a Ganapati. Ő az, aki a gánákon ül, olyan értelemben, hogy olyan, mint a gánák királya. Az, aki Sri Ganésa kedvében jár, kedvében jár az összes istennek és istennőnek, mivel az istenek és istennők is Sri Ganésa kedvére tesznek, vagyis mi másra lenne szükség? És Sri Ganésa rendkívül okos. Tudja, hogy az egyetlen dolog, amit tennie kell, hogy az Anyja kedvében járjon. Hogy a világ összes erőit megkapja, csak az Anyja kedvében kell járnia. Sri Ganésának nagyon sok tulajdonsága van, melyeket leírhatunk. Ő az, aki az evés élvezetét adja nekünk. Ha esztek valamit, vagy ízlik, vagy nem, de Ő az, aki megmutatja nektek, hogy sahaja-jógi készítette, hogy Anyátok készítette. Ez azt jelenti, hogy Ő adja nektek a szeretet ízét az ételben, melyet nektek főztek. Mert Ő maga a szeretet. Ő sugallja nektek, hogyan fejezzétek ki a szereteteteket. Egyszer megkértek, hogy énekeljek el egy dalt. Régen nagyon jól tudtam énekelni, de a sok beszédem után azt hiszem, elvesztettem a hangom. Úgy gondoltam, nem tudok jól énekelni. Egy napon megkértek, hogy énekeljek el egy dalt, kigondoltam egyet, és elénekeltem nekik. Körülbelül egy év múlva egy programon azt mondták: „Anyánk, szeretnénk elénekelni egy dalt”. Ez egy mindenki számára ismeretlen dal volt, nem tudom, hol találták, honnan származott a dallama. Elkezdték énekelni ugyanazt a dalt! Milyen öröm volt! Könnyekké vált a szememben. Nem tudtam visszatartani az örömömet! Mindez az örömérzés Sri Ganésa tevékenységének az eredménye. Igyekszik szebbnél szebb kapcsolatokat teremteni. Hogyan? Egy gyermek születésnapján mit mondunk? „Holnap reggel egy kismadár fog hozni neked ajándékot!” És a gyermek fölkel és nem látja a madarat. Ganésa találta ki ezt az ötletet. Mondhatjuk, hogy olyan, mint a Mikulás. Mindenféle módokat és eszközöket ad nektek, és megmutatja, hogyan kell tapintatosan kapcsolatokat kiépíteni, tiszta kapcsolatokat. Hogyan rejtegettek és csomagoltok be egy pici ajándékot, hogy aztán kitegyétek, hogy akinek szántátok, megtalálja. „Ó Istenem!” Aztán meglátjátok a virágokat, előveszitek, kiteszitek – mindezt Sri Ganésa teszi, ez az Ő módszere, Ő sugallja. A teremtésben a virágok fejezik ki Sri Ganésa lényegét. És Sri Ganésa lényege a Földanya lényegétől származik, mely az illat. Annak a személynek tehát, aki fel van ruházva Sri Ganésa áldásaival, illata van, ami néha lehet szantál, néha rózsa, néha gardénia. És nem tudjátok, honnan ered az illat. Az illat Sri Ganésától származik, és ez nem más, mint a bennetek lévő mágnes. Az ilyen személy illatos, folyamatosan illatot áraszt. Sri Ganésa árasztja a különböző illatokat ezen a személyen keresztül. Ezt csak akkor érzitek, ha a Sri Ganésátok rendben van. A végtelenségig folytathatnánk ennek a nagyszerű istenségnek a jellemzését. Letelepedett ott, állandóan ott van, arra várva, hogy megtisztítsátok, hogy fölemelhesse a fejét, mint a lótusz a sárból. Segítsetek Neki azzal, hogy tisztelitek, és ott lesz veletek, illatosan. Ez nagyon fontos ebben az országban, ahol anélkül emeltük fel a fejünket, hogy meghajoltunk volna a Viratának, a kollektivitásnak, Sri Krisnának. Felemeltük a fejünket, de Sri Ganésával lehatjuk a fejünket mindazon adományok előtt, melyeket Isten adott nekünk. Az összes gőg elillan Sri Ganésa Lótuszlábai előtt. Ő ad nekünk bölcsességet. Ő ad nekünk értelmet, hogy megértsük a dolgokat. Ő ad nekünk erőt, hogy le tudjuk győzni a bennünk lévő gőgösséget. Ő az, aki a tudást adja. Ő az, aki a fényt adja. Indiában sokan hódolnak Sri Ganésának, mondogatják „Sri Ganésa, Sri Ganésa, Sri Ganésa”, és minden-féle furcsa dolgot csinálnak. Ezzel magukat csapják be teljesen fölöslegesen. Sri Ganésát nagyon egyszerű megalapozni magatokban. De értsétek meg, hogy sahaja-jógikként létfontosságú, hogy megalapozzátok Sri Ganésát, mely egy csendes erő bennetek, mely nem beszél. Ez egy csendes erő, mely működik. Egy erő, mely dinamikus, de teljesen hangtalan, és nem látszik. És ez az, amit mondanék, hogy ma, amikor mindezt a szívemből elmondtam nektek, ti, sahaja-jógik, meg fogjátok alapozni magatokban Sri Ganésát. És belőletek olyan erő fog áramolni, hogy a többi ember képes lesz megalapozni a Sri Ganésáját ebben az országban. Isten áldjon meg benneteket!