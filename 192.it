

S H R I   M A T A J I   N I R M A L A   D E V I
Sahasrara Puja
Ischia, 5 Maggio 1991


Oggi siamo qui riuniti per celebrare la ricorrenza del Sahasrara, che fu aperto nel 1970 in questo stesso giorno. Trovo che questo bellissimo baldacchino sia proprio come il nostro Sahasrara, e per questo è molto adatto a questo splendido allestimento per celebrare il giorno del Sahasrara.

Dobbiamo capire che cosa accade quando si apre il Sahasrara. Quando la Kundalini passa attraverso i cinque centri, entra in quell’area che chiamiamo limbica. Quest’area è completamente circondata da mille nervi che, quando si illuminano, sembrano fiamme dei colori vibgyor[1], ossia dei sette colori, che risplendono con grande dolcezza e bellezza, emanando pace.

Quando la Kundalini comincia ad emettere le sue vibrazioni sui lati, tutti questi nervi vengono gradualmente illuminati, e iniziano a muoversi in tutte le direzioni, facendo aprire il Sahasrara. E a quel punto la Kundalini fuoriesce dall’area dell’osso della fontanella, che chiamiamo Brahmarandhra. Randhra significa buco, e Brahma è l’energia onnipervadente dell’amore di Dio.

In questo modo (la Kundalini) entra nell’energia sottile onnipervadente, che normalmente non percepiamo. A quel punto Chaitanya, le vibrazioni che sono parte integrante di questa energia, del potere onnipervadente, del Paramachaitanya, iniziano a penetrare nel nostro cervello, e si riuniscono nell’area limbica riversando le loro benedizioni.

Ora, l’area limbica è connessa con tutta l’area del cervello ed anche con i nervi. Dunque, (Chaitanya) comincia a scorrere sui nervi dandovi la nuova consapevolezza della coscienza collettiva, chiamata samuhik chetana. Acquistate così una nuova chetana, una nuova consapevolezza che irrora l’area limbica. Il funzionamento di queste onde di Chaitanya è molto interessante. Normalmente hanno la forma di piccole virgole, ma poi assumono altre forme.

Si trasformano in svastiche, come il simbolo a quattro braccia dell’innocenza; oppure diventano Omkara – voi sapete come è tracciato l’Om - simbolo dei nostri atti e della nostra consapevolezza. Quando formano la svastica, esse cercano di nutrire il lato sinistro, e quando formano l’Omkara nutrono il lato destro. Nutrono il sistema nervoso simpatico di sinistra e di destra.

Il Sahasrara però deve essere tenuto aperto, e questo è piuttosto difficile, perché si crea un circolo vizioso. Prima le vibrazioni dovrebbero entrare nel cervello attraverso il Brahmarandhra quando esso è aperto, e dovrebbero nutrire i vostri nervi per mezzo dei quali si aprono i lati destro e sinistro; in tal modo, altro Chaitanya può fluire verso tutti i centri.

Ma se il vostro Sahasrara non è aperto appropriatamente, questo processo non ha luogo. Come conseguenza di ciò, i chakra non si aprono, solo pochissimi fili della Kundalini percorrono la spina dorsale, mentre altri nuovi fili non riescono a salire perché i chakra non sono aperti. In Sahaja Yoga è dunque molto importante tenere il Sahasrara aperto, altrimenti si crea questo circolo vizioso.

Tenere il Sahasrara aperto è, da una parte, molto facile ma, dall’altra, difficile. Come avete appreso dal Devi Mahatmyam, a livello del Sahasrara arriva Mahamaya. ‘Lei’ è Mahamaya e non è facile riconoscerla. Non è facile conoscerla. Vive esattamente come voi, si muove esattamente come voi, e non potete mai capire la Sua vera natura. Lei è nella forma di Mahamaya. Pertanto, a livello del Sahasrara, riconoscere Mahamaya è un altro circolo vizioso.

Potreste dire: “Perché dovrebbe essere Mahamaya? Sarebbe stato meglio se avesse assunto qualche altra forma più evidente”. Ma qualunque altra forma non avrebbe potuto far funzionare Sahaja Yoga nei tempi moderni, perché la gente ne sarebbe rimasta spaventata e sgomenta e non si sarebbe mai accostata a Sahaja Yoga; questo perché non aveva ancora nessun discernimento dentro di sé per riconoscere che cosa è giusto e che cosa è sbagliato.

Ecco perché ha dovuto essere nella forma di Mahamaya. Dovete riconoscerla nella forma di Mahamaya. E questo è un altro test, perché non siete in grado di riconoscere Mahamaya, mentre dovete farlo.

In Sahaja Yoga però avete visto tante fotografie che dovrebbero convincervi a livello mentale circa Mahamaya Swarupa (forma di Mahamaya, ndt). A livello mentale potete rendervi conto, potete comprendere che vi è qualcosa di molto particolare. Addirittura, quando sono venuta a Napoli, è stata mostrata una mia fotografia ad un poliziotto e a tutte le altre persone presenti (una polaroid scattata al momento, in cui erano visibili delle vibrazioni, ndt), ed hanno tutti riconosciuto che vi era qualcosa di molto speciale. Hanno voluto tutti stringermi la mano. Questo è un modo.

L’altro modo è che voi cominciate ad accorgervi delle benedizioni e iniziate a notare che, poco a poco, migliorate materialmente, fisicamente, emotivamente e spiritualmente.

Tuttavia la maggioranza delle persone hanno questo riconoscimento a livello mentale. Ma se non si riconosce con il cuore, non vi è alcun (vero) riconoscimento.

Il cuore è circondato dalle sette aure dei sette chakra. E lo Spirito, l’Atma, risiede nel cuore. Di fatto, Dio Onnipotente, Sadashiva, risiede sulla sommità della vostra testa. Quindi, quando la Kundalini tocca questo punto, il vostro Spirito si risveglia, e la luce dello Spirito comincia a diffondersi e ad agire sul vostro sistema nervoso centrale; questo perché le vibrazioni, Chaitanya, scorrono automaticamente nel cervello illuminando i vostri nervi. Ma ancora manca il riconoscimento nel cuore.

Anche senza di esso, voi cominciate a sentire la brezza fresca, potere alzare la Kundalini degli altri, potete curare le persone, potete fare molte cose. Ciononostante il riconoscimento non è ancora molto sentito nel cuore.

Ecco perché abbiamo la musica, l’arte. Tutte queste cose iniziano ad aprirvi il cuore. Ma non è ancora riconoscimento, perché il riconoscimento è un’attività mentale del cuore. Come può il cuore avere un’attività mentale? Questo è un altro problema in cui potete tutti imbattervi, e so (che potreste domandarvi): “Se quel riconoscimento è un’attività mentale del cuore, come possiamo ottenerlo?”.

Se siete cristiani, nati in una famiglia cristiana, appena vedete una immagine di Cristo percepite immediatamente che è Cristo. Oppure, se siete induisti e vedete una raffigurazione di Shri Rama, sapete immediatamente che è Shri Rama. C’è una specie di riconoscimento nel cuore.

Ma il riconoscimento di qualcuno che vive insieme a voi è molto, molto difficile, e voi vivete unicamente all’apice della vostra attività mentale. Ma mi chiedono: “Per andare in profondità nel nostro cuore, che cosa dovremmo fare? Madre, come facciamo ad accedere al nostro cuore? Come può essere espletata questa attività mentale attraverso il cuore?”

Ora, dovete ricordarvi che il cuore è assolutamente connesso al cervello, assolutamente connesso. Non è qualcosa di disconnesso, perché, se lo fosse stato, niente avrebbe funzionato. Quando il cuore va in crisi, dopo un po’ di tempo, va in crisi anche il cervello e tutto il corpo va fuori uso.

(Un bambino piange: Portate fuori il bambino se piange. Se un bambino piange c’è qualcosa che non va in lui, che non va....)

Questa attività mentale del cuore deve essere compresa nel senso che, appena percepite un pericolo, senza neppure pensarci, per un riflesso, il cuore comincia a pompare più sangue e vi vengono le palpitazioni. Non dovete pensare, non c’è nessuna attività mentale. Basta che vediate una tigre davanti a voi, diciamo, e subito il cuore comincia a pompare. È un’azione riflessa.

Ora, ci si può chiedere come abbia luogo questo meccanismo. È così perché è insito in voi: appena percepite qualche emergenza, il vostro sistema nervoso simpatico entra in azione, e voi cominciate a sentire la paura, cominciate a sentire che dovrebbe esserci una qualche protezione, che dovreste fare qualche cosa. Ma non pensate, correte, correte il più veloce possibile. Non pensate a cosa dovreste fare, a dove dovreste andare; correte solamente lontano dal pericolo. E come succede?

Avviene perché tutto questo meccanismo è innato in voi, nel vostro cervello: appena il cuore comincia a pompare troppo sangue, fa muovere le gambe e le mani, e voi dovete correre.

Oppure si può dire che la paura è insita nel sistema nervoso centrale. Ogni reazione, ogni risposta come questa è già connaturata in voi. Ma la risposta alla spiritualità non si è ancora manifestata. È certamente predisposta, creata dentro di noi, senza dubbio, ma non si è ancora manifestata.

E come si manifesterà? È ciò che la gente mi domanda: “Madre, come si manifesterà?” Dal vostro passato avete imparato che dovete avere paura di questa o quella cosa. Anche in questa vita avete imparato molte cose. Un bambino che mette la mano su una candela, nel farlo non sentirà paura, ma un adulto sì, perché ne ha l’esperienza. Con l’esperienza, gradualmente avete costruito dentro di voi questa reazione riflessa che vi porta a cercare di proteggervi.

Ora, il punto è quale esperienza dovreste avere per costruire (la risposta alla spiritualità, il riconoscimento, ndt) nel vostro cuore. E l’esperienza è quella della vostra stessa divinità, della vostra spiritualità. Una volta che cominciate a sviluppare questa esperienza, allora vi rendete conto di essere persone divine. Fintanto che non siate completamente consapevoli di essere persone divine, per quanta fede possiate avere in me, il riconoscimento non è completo, perché, chi mi sta riconoscendo, è una persona cieca. E se è una persona cieca quella che mi sta riconoscendo, non avrà quella risposta del cuore.

Perciò, dovete riconoscere innanzitutto di essere voi stessi persone divine, ed avere fede in voi stessi. Noi non abbiamo fede in noi stessi, anche se siamo sahaja yogi. Chi ha un problema mi scriverà una lettera, chi è ammalato mi scriverà una lettera, chi ha problemi familiari mi scriverà. Chi è pressato da qualche domanda, chiederà a me.

Ma se diventate introspettivi e meditativi, allora toccate quella divinità dentro di voi; e quando toccate quella divinità, vi rendete conto di essere persone divine.

Così, al Sahasrara Puja, in realtà, dovete riconoscere la vostra divinità; dovete riconoscere di essere divini sperimentando la vostra divinità.

E come sperimentate la vostra divinità? Dando la realizzazione ad altri. È una grandiosa esperienza dare la realizzazione agli altri. E non soltanto date la realizzazione, ma potete anche parlare dei loro chakra; voi sapete cosa non funziona in loro, siete molto sicuri. E, a livello mentale, sapete e direte che: “Sì, sì, funziona”: senza sentirvi coinvolti in questo né pensando di essere voi a farlo. Direte: “Madre, funziona, sta accadendo. C’è questa cosa, c’è quest’altra cosa”.

Ma non fate mai introspezione su questo, chiedendovi: “Com’è che mi riesce? Com’è che posso farlo? Come posso avere questa sensibilità? Cosa mi è accaduto? Che cosa è migliorato, cosa si è affinato in me? Che cosa si è sviluppato in me, quale trasformazione è avvenuta?”.

Una volta che cominciate a riflettere su questo e sull’esperienza del vostro stesso essere, allora si sviluppa una specie di sentimento, un sentimento nei confronti di Mahamaya; proprio un sentimento, lo ripeto, come i sentimenti che provate normalmente, che siano di paura, di felicità, di depressione o di qualsiasi genere.

Ma questo sentimento (che si viene a creare nei confronti di Mahamaya, ndt) potreste definirlo di gratitudine, di amore, di unione, di gioia. Tutto questo comincia ad agire nel vostro cuore ed allora sentite le risposte.

Se, ad esempio, il mare risponde alla luna (con le maree, ndt), questo significa che possiede in sé la mobilità per rispondere; mentre un sasso non reagirà alla luna. Analogamente, nel vostro cuore, le onde di questi sentimenti vengono create dall’esperienza della spiritualità, dall’esperienza del vostro essere, e allora cominciate ad esprimerle. Ed io riesco ad accorgermene. Una persona così potrebbe non essere molto loquace, potrebbe non sapere molto di Sahaja Yoga, ma nel cuore.... nel cuore sente le risposte.

È qualcosa che deve essere raggiunto. Perché voi sapete che il centro del cuore è situato qui (sommità della testa, ndt): il pitha, il seggio del cuore, è nel Brahmarandra. Se il vostro cuore non è aperto, se nel cuore non avete quelle risposte innate… Non devono essere di timore o paura, ma si sviluppa un protocollo naturale. Allora non potete mai sbagliare, perché nel vostro cuore sapete tutto ciò che è bene.

Supponiamo che amiate una persona con tutto il cuore: non le farete del male. Allo stesso modo, quando cominciate a sentire quelle risposte nel cuore, non potete mai sbagliare, perché esse erano già innate in voi e adesso si stanno manifestando. Perché quella spiritualità, quella divinità che era connaturata in voi, ora si manifesta. E a quel punto non vi preoccupate più di niente e non fate nulla di esteriore.

Nelle Upanishad, come nella Shandilya Upanishad e Katha Upanishad, si afferma che, una volta che si conosca il Brahma, tutte le cose esteriori, come cingersi del filo di yagyopavita (attorno al torace come facevano i bramini, ndt) dovrebbero essere eliminate, non sono più necessarie, perché ora il sutra (filo sacro, ndt) lo avete dentro di voi. Quindi dovreste abbandonare tutte quelle cose esteriori, perché tutto ciò che è innato ora si sta esprimendo. E una persona così diventa automaticamente uno yogi di altissimo calibro.

C’era un signore di Calcutta, il suo nome è Khan anche se è indù (Khan è un nome tipicamente musulmano, ndt) ed è un grande fisico. Egli stava sviluppando quei sentimenti. Un giorno stava facendo il bagno nella vasca, ma cadde sulla schiena fratturandosi gravemente (la spina dorsale, ndt) ed alcune schegge gli entrarono nel cervello. Entrò in un coma così profondo che i dottori avevano perso ogni speranza e dicevano che non avrebbe mai più ripreso conoscenza. Era in terapia intensiva. Ma, un istante prima di cadere, aveva invocato quelle risposte: “Madre!”. Tutto qui.

Io ero a Delhi e mi informarono che lui era caduto e di ciò che era successo. Io dissi: “Va bene.” Misi la mia attenzione su di lui dando un bandhan. Il giorno dopo riaprì gli occhi. I medici non potevano crederci. Lo trasferirono poi in un’altra corsia, dove dei sahaja yogi andarono a trovarlo dicendo: “Ti daremo vibrazioni”.

Lui rispose: “Ma io non sento dolore, niente!”. Ora sembra dieci anni più giovane ed è completamente trasformato. Adesso l’esperienza per lui è totale, è completamente immerso nella sua divinità.

Egli dice: “Madre, ora io sono una persona che non pensa più a niente: né alla vita, né alla morte, né alle necessità dei miei figli. Ora so chi Tu sei e so che sono sotto la Tua protezione: non devo preoccuparmi”.

Un altro caso è stato quello del Dr. Worlikar, che aveva un cuore molto sofferente per cui gli avevano messo un by-pass. È un grande devoto. E avvenne che forse il suo by-pass si guastò, per cui ebbe una grave crisi cardiaca. Anche lui entrò in coma e lo portarono in ospedale. Inizialmente la sua aorta era ostruita all’ottanta per cento, perciò era aperta solo per il venti per cento; non aveva alcuna speranza, e per questo gli avevano messo il by-pass. Egli disse semplicemente: “Vi prego, ditelo a Madre!”; non avrebbe avuto nemmeno bisogno di farlo… ma non ha importanza. Io gli diedi un bandhan. Ero in Australia. Anche il suo era un caso senza speranza. I medici dicevano: “Il by-pass non funziona più, come si fa a mettergliene un altro? Che cosa dobbiamo fare?”. Erano lì lì per operarlo e ci stavano ancora pensando, quando lui aprì gli occhi e disse al medico: “Dottore, mi sento bene. Non so cosa sia successo. Mi sento perfettamente a posto. Posso sedermi?”.

Il medico non riusciva a capire. Gli auscultò il cuore e disse: “Il cuore funziona benissimo. Cos’è successo?”. Gli fecero un esame e trovarono che la sua vecchia aorta si era aperta completamente. Questo non era mai successo nella storia della medicina.

Ora, questa esperienza che egli ha avuto di me, è dovuta anche alla sua divinità, grazie alla quale io ho potuto lavorare su di lui perché la connessione era ottima; così ha funzionato.

Ma se voi seguitate ad analizzare mentalmente ogni cosa e a comprendere Sahaja Yoga mentalmente, non potete raggiungere quello stato di divinità dal quale ricevete tutte le benedizioni, che vi si riversano addosso in ogni modo.

Se sentite parlare queste persone di come siano state aiutate per quanto concerne i soldi, la casa, il trasporto, qualsiasi cosa, è come se qualcuno organizzasse tutto. Anche se siete dei sahaja yogi a livello mentale, tutte queste cose funzionano. Ma, quando si manifesta la vostra divinità, venite sicuramente aiutati in un modo molto, molto ampio, in un modo tanto ampio che non sarebbe possibile altrimenti.

Questi non sono miracoli. Per gli esseri umani questi potrebbero essere dei miracoli, ma non per Dio. Dopo tutto, Egli ha creato il mondo intero, ha creato l’intero universo, ha creato universi su universi; quindi, per Lui cosa c’è di tanto grandioso?

Ma questa è la fede che deriva dall’esperienza, non è una fede cieca. È una fede che proviene dall’esperienza e dall’introspezione: “Perché faccio questo? Perché dovrei comportarmi così? Perché non dovrei fare così?”. Dovrebbe avere inizio l’introspezione. Quando si fa introspezione, si va maggiormente in profondità. Ma ciò avviene ancora di più mediante la meditazione.

È per questo motivo che vi dico sempre: “Per favore, alzatevi presto al mattino e meditate, e state svegli alla sera e fate la vostra meditazione”. Almeno prima di andare a letto dovreste farlo. Questo è l’unico modo per poter andare più in profondità nella vostra divinità, che è la sorgente di tutta la creatività, la sorgente di tutta l'innocenza, la sorgente di tutta la conoscenza e la sorgente di tutta la gioia.

Perciò quando la raggiungete nel vostro Sahasrara.... Sì, è vero, il Sahasrara è stato aperto e per questo avete potuto ottenere la realizzazione di massa; è vero, ma ora la qualità deve migliorare. La quantità è molto rilevante, ma la qualità del Sahasrara deve crescere. Ed il Sahasrara è l’unico strumento che farà funzionare Sahaja Yoga nei tempi moderni, se ci rendiamo conto che il cuore svolge il ruolo più importante nel Sahasrara.

Il centro del cuore è proprio qui (indicando il Sahasrara, ndt). È molto importante che voi riconosciate attraverso il cuore, altrimenti questo centro non si aprirà: come otterrete dunque la vostra realizzazione? Quale bellissima connessione è stata realizzata, per cui questo centro (Sahasrara) è il seggio del cuore, è il pitha del cuore e deve aprirsi: soltanto allora la Kundalini potrà attraversarlo.

Tutto questo meccanismo è connesso e fatto in maniera tale che dovete comprendere l’importanza del cuore collegato con questo cervello, che è a sua volta assolutamente integrato con il cuore.

Il Sahasrara è il chakra che deve essere preservato portando il lato sinistro sul destro e il destro sul sinistro e facendo ogni cosa per mantenerlo aperto, ma (soprattutto) mediante il riconoscimento.

Attraverso l’introspezione potete anche chiedervi: “Perché non riesco a riconoscere completamente? Perché non posso farlo? Qual è il mio interesse?”.

Se venite in Sahaja Yoga per fare qualche sorta di gioco di potere, se volete avere il potere, siete finiti. Se volete ottenere soldi o fare qualche affare, siete finiti. Se venite in Sahaja Yoga per qualunque secondo fine, come fare qualche cosa per i vostri figli, o per il vostro matrimonio, famiglia o qualsiasi altra cosa esteriore, non funzionerà.

Ma deve essere solo per espandere il vostro cuore, per diffondere il vostro amore a tutti, per sentire il loro amore nel vostro cuore; e poi per mettervi in una posizione nella quale il cuore risponda alla divinità che è in voi, e a vostra Madre, con la piena attività mentale del cuore.

L’argomento di oggi potrebbe sembrarvi piuttosto difficile da comprendere; ma un giorno dovevo parlarvene, perché noi siamo pienamente soddisfatti di quel poco di Kundalini che fuoriesce dalla nostra testa. Ce n’è ancora così tanta che deve uscire, c’è così tanta divinità che deve fuoriuscire; e se dovete ascendere e siete le fondamenta di questa nuova era che trasformerà il mondo intero, dovremo lavorare sodo.

Non dovremmo dire: “Non so come fare ad alzarmi presto al mattino. Non so…”. Voi siete sul sentiero di guerra, adesso siete soldati e dovete farlo, se dovete sconfiggere le forze dell’ignoranza e dell’oscurità. Deve essere fatto, si deve mettere l'attenzione su questo.

Perciò quello che dovete fare oggi è decidere assolutamente dentro di voi: “Abbiamo intenzione di lavorare in modo da diventare tutti dei sahaja yogi molto potenti. E, tramite noi, l’intero mondo verrà salvato”.

È una cosa molto importante da capire, per tutti voi. Oggi è il giorno del Sahasrara. Certamente, è vero, io ho aperto l’ultimo chakra; ma per andare oltre, per crescere, dovete entrare in meditazione, nello stato in cui diventate silenziosi. E il vostro Albero della Vita crescerà nel silenzio, non nell’agitazione.

Se capite questo, vi prego di fare in modo di diventare tutti completamente consapevoli della vostra divinità, attraverso la quale voi potete vedere.

Se dovete vedere un’immagine, dovete avere un ottimo specchio. Nella stessa maniera, se dovete percepire Mahamaya, dovete avere manifestata in voi una divinità completa e pura.

Che Dio vi benedica.

[1] Vibgyor: abbreviazione per i sette colori che appaiono quando una luce bianca passa attraverso un prisma.

