Sahasrara Puja. Ischia (Italia) 5 Maggio 1991.

Oggi siamo qui riuniti per celebrare il giorno del Sahasrara, che fu aperto nel 1970 in questo stesso giorno. Trovo che questi bellissimi ornamenti sospesi hanno proprio la forma del nostro Sahasrara, e quante persone hanno aiutato ad allestirli.
Dobbiamo capire che cosa succede quando si apre il Sahasrara.
Quando la Kundalini passa attraverso i cinque precedenti centri entra in quell'area che chiamiamo 'limbica'. Quest' area è circondata da un migliaio di nervi che, quando si illuminano, sembrano fiamme di vari colori, tutti e sette i colori che brillano dolcemente, stupendamente, emettendo pace.
 Quando dunque la Kundalini comincia ad emettere vibrazioni nel lato destro e nel lato sinistro, tutti questi nervi vengono gradualmente illuminati, facendo via via circolare le vibrazioni in tutte le direzioni. Ed il Sahasrara si apre. Allora la Kundalini fuoriesce dall'osso della fontanella, che chiamiamo 'Brahmarandra'. 'Randra' significa 'foro' e Brahma significa 'l'energia onnipervadente dell'amore di Dio'.
Così la vostra Kundalini entra nell'energia sottile onnipervadente, che normalmente non si percepisce e le Chaitanya, le vibrazioni che sono parte integrante di questa energia onnipervadente del Parama Chaitanya, a loro volta penetrano nell'area limbica.

Ora, l'area limbica è connessa con tutto il cervello ed anche con i nervi. La Kundalini dunque, comincia a scorrere verso i nervi dando loro la nuova consapevolezza della coscienza collettiva, chiamata 'Samohincétana'. Acquistate una nuova 'chétana', una nuova consapevolezza che si riversa sull'area limbica e la irrora. Il funzionamento di queste onde di Chaitanya è molto interessante. Normalmente hanno la forma di piccole virgole, ma poi assumono altre forme.

Si trasformano in svastiche, come il simbolo a quattro braccia dell'innocenza, oppure diventano 'Omkara', così come è scritto l'Om, simbolo dei nostri atti e della nostra consapevolezza. Quando formano la svastica esse cercano di nutrire il lato sinistro e quando formano l'Omkara nutrono il lato destro. Nutrono il lato destro ed il lato sinistro del sistema nervoso simpatico.       Ma il Sahasrara deve essere tenuto aperto e questo è un po' difficile, perché si crea un circolo vizioso. Prima le vibrazioni dovrebbero entrare nel cervello attraverso un Brahmarandra aperto, quindi dovrebbero nutrire i nervi per mezzo dei quali si schiudono i lati destro e sinistro, ed in tal modo molte più Chaitanya scendono giù in tutti i centri.
Ma se il vostro Sahasrara non è aperto appropriatamente tutto questo processo non ha luogo. Come conseguenza di ciò i chakra non si aprono, solo pochissimi fili di Kundalini percorrono la spina dorsale, mentre altri nuovi flussi non riescono a salire perché i chakra non sono aperti. In Sahaja Yoga è molto importante tenere il Sahasrara aperto, altrimenti si crea questo circolo vizioso.
Tenere il Sahasrara aperto è, da una parte, facile ma, dall'altra, difficile. Come sappiamo dal Devi Mahatmyam, nell'era del Sahasrara arriva Mahamaya. 'Lei' è Mahamaya e non è facile riconoscerla.
Non è facile riconoscerla. Vive esattamente come voi, si muove esattamente come voi, e non potete mai rendervi veramente conto della Sua reale natura.. Lei è nella Forma di Mahamaya.
Riconoscere Mahamaya, nell'epoca e nel momento del Sahasrara è un altro circolo vizioso. Potreste dire: "Perché deve essere Mahamaya, non sarebbe stato meglio se avesse preso qualche altra forma?" Qualunque altra forma non avrebbe potuto far funzionare Sahaja Yoga nei tempi moderni, perché la gente ne avrebbe avuto paura, ne sarebbe rimasta sgomenta e non si sarebbe mai accostata a Sahaja Yoga, perché gli esseri umani non hanno ancora nessun discernimento dentro di loro per sapere che cosa è giusto e che cosa è sbagliato. Ecco perché ha dovuto essere nella Forma di Mahamaya. Nella Forma di Mahamaya voi dovete riconoscerla, e questo è un altro test - perché non siete in grado di riconoscere Mahamaya -, mentre dovete farlo.
Ma in Sahaja Yoga avete visto tante fotografie che anche a livello mentale dovrebbero convincervi circa Mahamaya Swarupa. Potete rendervi conto, a livello mentale, comprendere che vi è qualcosa di molto particolare... Addirittura, quando sono arrivata a Napoli, ad un poliziotto ed a tutti quelli che erano lì, è stata fatta vedere una mia fotografia (una polaroid scattata al momento, in cui erano visibili delle vibrazioni - n.d.t.) e tutti hanno riconosciuto che vi era qualcosa di molto particolare. Hanno voluto tutti stringermi la mano... Questo è un altro modo.
L'altro modo è che voi cominciate a vedere le benedizioni che avete ricevuto e come migliorate materialmente, fisicamente, emozionalmente e spiritualmente.

Molte persone questo 'riconoscimento' lo fanno ancora ad un livello mentale. Ma fintanto che non si riconosce con il cuore, non vi è 'riconoscimento'. Il cuore è circondato dalle sette aure dei sette chakra e lo Spirito, l'Atma, risiede nel cuore, mentre - così è in verità - sulla cima del vostro capo risiede Dio Onnipotente, Sadashiva. Quindi quando la Kundalini tocca questo punto, il vostro Spirito si risveglia e la Sua luce comincia ad agire sul vostro sistema nervoso centrale, perché automaticamente le vibrazioni, Chaitanya, scorrono nel cervello che poi illumina i nervi.
Ma ancora non c'è riconoscimento del cuore. Anche senza di esso voi cominciate a sentire la brezza fresca, potere alzare la Kundalini degli altri, potete curare le persone, potete fare molte cose. Ciononostante il riconoscimento non è sentito nel cuore.
Ecco perché abbiamo la musica, l'arte. Tutte queste cose servono ad aprire il cuore. Ma non è ancora il riconoscimento, perché il 'riconoscimento' è un'attività mentale del cuore. Come può il cuore avere un'attività mentale?  Questo, lo so bene, è un altro problema in cui potreste imbattervi: se quel riconoscimento è una 'attività mentale del cuore' come facciamo?  Se siete un cristiano, nato in una famiglia di cristiani, appena vedete una raffigurazione di Gesù Cristo percepite immediatamente che è Cristo. Oppure se siete induisti e vedete una raffigurazione di Shri Rama, immediatamente percepite che è Shri Rama. C'è una specie di riconoscimento nel cuore.
Ma il riconoscimento di qualcuno che vive con voi è estremamente difficile, e voi vivete unicamente sui limiti esterni e superficiali della vostra attività mentale. Ma, mi chiedono, per andare in profondità nel nostro cuore, che dobbiamo fare?  Madre, come facciamo ad entrare nel nostro cuore?  Come può essere espletata questa attività mentale attraverso il cuore?

Dovete ricordarvi che il cuore è assolutamente connesso al cervello, assolutamente connesso. Non è una cosa disconnessa, se lo fosse stato, niente avrebbe funzionato. Quando il cuore va in crisi, dopo un po' di tempo, va in crisi anche il cervello e tutto il corpo si scombina.
(..... portate fuori il bambino se piange. Se un bambino piange c'è qualcosa che non va in lui, che non va....)
Perciò, questa attività mentale del cuore deve essere compresa in questo modo: appena percepite un pericolo, senza alcun intervento del pensiero, il cuore, grazie ad un meccanismo riflesso, comincia a pompare più sangue e vi vengono le palpitazioni. Non dovete pensare, non c'è nessuna attività mentale. Basta che vediate una tigre davanti a voi ed il cuore comincia a pompare. E' un atto riflesso. Ora, come ha luogo questo meccanismo? E' qualche cosa di insito in voi: appena percepite qualche emergenza, il vostro sistema nervoso simpatico entra in azione, e sentite la paura, sentite che ci dovrebbe essere una qualche protezione, che bisognerebbe fare qualche cosa, ma non pensate, correte solamente, correte il più veloce possibile, non pensate cosa dovreste fare, dove dovreste andare, correte solamente lontano dal pericolo.
E come succede?  E' qualche cosa di insito nel cervello: appena il cuore comincia a pompare più sangue, le gambe e le mani, cominciano a muoversi e voi correte. Possiamo dire che la paura è una risposta che già c'è nel nostro sistema nervoso centrale e, come questa, ogni reazione, ogni risposta è già in noi. Ma la risposta alla spiritualità non è stata ancora manifestata. E' certamente predisposta dentro di noi, senza dubbio, ma ancora non è stata manifestata.

E come si manifesterà? Questo è quello che la gente mi domanda: "Madre come si manifesterà?"  Dal vostro passato avete imparato che dovete avere paura di questa o quella cosa. Anche in questa vita avete imparato molte cose. Un bambino che mette la mano su una candela non sente paura, nel farlo, ma un adulto sì, perché ha fatto l'esperienza. Con l'esperienza, gradualmente avete costruito dentro di voi la reazione riflessa che vi porta ad evitare questo o quel danno.

Ed allora, quale esperienza avere?  Il punto è di costruirla dentro il vostro cuore. E l'esperienza è quella della vostra propria divinità, della vostra propria spiritualità. Una volta che cominciate a sviluppare questa esperienza, allora saprete che siete una persona divina. Fintanto che non siete completamente consapevoli di essere una persona divina,per quanta fede possiate avere in me, il riconoscimento non è completo, perché, chi mi sta riconoscendo, è una persona cieca. E se una persona cieca mi sta riconoscendo, non avrà quella risposta del cuore.

Perciò, prima dovete riconoscere di essere voi stessi una persona divina, ed avere fede in voi stessi. Noi non abbiamo fede in noi stessi, anche se siamo Sahaja Yogis. Chi ha un problema, scrive una lettera a me, chi è ammalato, scrive una lettera a me, chi ha problemi familiari, scrive a me, chi è pressato da qualche domanda, chiede a me. Ma se diventate introspettivi ed assumete la meditazione come un'attitudine continua, allora assaporate quella divinità dentro di voi, e quando assaporate quella divinità, allora sapete di essere una persona divina.

Così al Sahasrara Puja , in realtà, dovete riconoscere la Vostra Divinità dentro di voi, dovete riconoscere di essere una persona divina proprio avendo esperienza della vostra divinità.

E come potete avere esperienza della vostra divinità? Ma voi date la realizzazione ad altri!! E' una grande esperienza dare la realizzazione agli altri. E non solo: gli parlate dei loro chakra, sapete cosa non funziona in loro, state diventando sicuri e mentalmente lo sapete e dite "Sì, sì sta funzionando", e senza essere coinvolti come foste voi a farlo, dite:"Madre, sta funzionando, sta accadendo...."  Ma non arrivate mai al punto di domandarvi: "Com'è che mi riesce? E com'è che posso farlo? Come posso io avere questa sensibilità? Cos'è che è accaduto in me? Cosa è migliorato in me? Cosa si è affinato, che cosa si è sviluppato in me, quale trasformazione?"
E una volta che cominciate a riflettere sull'esperienza del vostro proprio essere, allora si sviluppa una specie di sensazione verso Mahamaya. Sensazione..... come posso spiegare la parola 'sensazione'? Come quando diciamo sensazione di paura, sensazione di felicità, sensazione di depressione, qualsiasi sensazione.... ed in questo caso vi verrebbe da chiamarla sensazione di gratitudine, sensazione di amore, sensazione di essere uno, sensazione di gioia.
Tutto questo comincia a lavorare nel vostro cuore ed allora sentite le risposte. Per esempio, se il mare sta rispondendo alla luna, questo significa che ha mobilità in sé, mentre un sasso non può reagire alla luna; nello stesso modo, nel vostro cuore, queste onde di sentimento vengono create dall'esperienza della vostra spiritualità, dall'esperienza del vostro proprio essere e poi cominciate ad esprimerle ed io me ne rendo conto:
Una persona così potrebbe non avere grandi capacità di parlare, potrebbe non sapere molto di Sahaja Yoga, ma nel cuore.... nel cuore sente le risposte.
E' qualcosa che deve essere raggiunto. Perché voi sapete che il centro del cuore è situato quì (indicando la testa n.d.t.), il 'pitha' il seggio del cuore, è nel Brahmarandra. Se il vostro cuore non è aperto, se nel cuore non si manifestano quelle risposte insite.... non c'è bisogno che siano di timore o paura, ma è un naturale protocollo che si sviluppa, ed allora non potrete mai sbagliare, perché saprete ciò che è bene, nel vostro cuore.
Supponiamo che amiate una persona con tutto il cuore, non gli farete del male. Nello stesso modo, quando sentite quelle risposte nel cuore, non potete mai sbagliare, perché manifestano quella che è la vostra natura. Perché quella spiritualità era lì, quella divinità che era insita in voi, ora si manifesta. Ed allora, di niente più vi preoccupate e non fate nulla di esteriore.
E' stato detto nelle Upanishadas, come nelle Shandi Upanishadas, e nelle Kantu Upanishadas che una volta che conoscete il Brahma, tutte le cose esteriori, come cingersi del filo sacro (attorno al torace come facevano i brahmini n.d.t.) dovrebbero essere buttate via, perché non sono più necessarie. Perché ora il 'sutra' ('filo' e 'verso sacro' n.d.t.) lo avete dentro di voi ed allora dovreste abbandonare tutte quelle cose esteriori. Perché tutto ciò che è stato costruito dentro, si sta ora esprimendo. E una persona così, diventa automaticamente uno Yogi di livello molto alto.

C'era un signore di Calcutta, il suo nome è Khan anche se è indù ('Khan' è un nome tipicamente mussulmano n.d.t.) ed è un grande fisico. Egli stava sviluppando quelle 'sensazioni'. Un giorno stava facendo il bagno nella vasca, ma cadde all'indietro fratturandosi gravemente la spina dorsale, ed alcune schegge gli entrarono nel cervello. Entrò in un coma così profondo che i dottori avevano perso ogni speranza e dicevano che non avrebbe mai più ripreso conoscenza. Era in sala di terapia intensiva.
Ma, un istante prima di cadere, aveva invocato quelle 'risposte': "Madre!". Tutto qui. Io ero a Delhi e mi informarono di che cosa era successo, che lui era caduto. Io dissi: "Va bene!" Ho solamente messo la mia attenzione dandogli un bhandan. Il giorno dopo ha aperto gli occhi.
I dottori non ci potevano credere. Lo trasportarono in un'altra corsia dove andarono dei Sahaja Yogis a dargli le vibrazioni. Egli disse: "Ma io non sento dolore...!" Ora sembra dieci anni più giovane. E' così diverso. L'esperienza di quel che andiamo dicendo, è per lui ora totale, lui è completamente dentro la sua divinità. Adesso dice: "Madre, ora io sono una persona che non pensa più a niente, non alla vita, non alla morte né ad altro. Ora so chi Tu sei, e so che sono sotto la tua protezione e non mi devo più preoccupare."

Un altro caso è stato quello del dr. Worlika, che aveva un cuore molto sofferente, e gli avevano messo un by-pass. E' un grande devoto. Un giorno, forse perché il suo by-pass aveva perso efficienza, ebbe una grave crisi cardiaca. Anche lui andò in coma e lo portarono in ospedale. Il suo problema iniziale era l'aorta chiusa all'ottanta per cento, solo per il venti per cento era aperta, quindi non aveva alcuna speranza e per questo gli avevano messo il by-pass.
Ma disse semplicemente: "Vi prego, ditelo a Madre!" - cosa di cui non avrebbe avuto nemmeno bisogno, comunque. Io gli diedi un bhandan. Ero in Australia. Era anche questo un caso senza speranza. I medici dicevano: "Il by-pass non funziona più.... come si fa a mettergliene un altro? Che facciamo?"
Erano lì lì per operarlo e ci stavano ancora pensando su, quando lui aprì gli occhi: "Dottore, dottore, mi sento bene.... non so cos'è successo... mi sento... perfettamente a posto. Posso sedermi? Il dottore non riusciva a capire. Gli sentì il cuore: "Il cuore funziona benissimo. Che è successo?"
Gli fecero un esame e trovarono che la sua vecchia aorta si era completamente liberata. Questo non era mai successo nella storia della medicina. Ora, questa esperienza che aveva avuto di Me, è dovuta anche alla sua divinità, io ho potuto lavorare su di lui perché la connessione era così buona, e così ha funzionato.

Ma se voi andate avanti analizzando mentalmente ogni cosa e comprendendo Sahaja Yoga mentalmente, vuol dire che non avete raggiunto quello stato di divinità dal quale ricevete tutte le benedizioni che vi piovono addosso in ogni maniera.

Se ascoltate il modo in cui queste persone sono state aiutate per quanto concerne, i soldi, la casa, il trasporto, qualsiasi cosa, è come se qualcuno li stesse organizzando. Anche se siete dei Sahaja Yogis mentali, tutte queste cose funzionano. Ma voi siete assolutamente aiutati, quando si manifesta la vostra divinità, in una così grande maniera che di più non sarebbe possibile.
Questi non sono miracoli. Per gli esseri umani questi possono essere considerati miracoli, per Dio non lo sono. Dopo tutto, il mondo intero lo ha creato Lui, tutto l'universo lo ha creato Lui, universi su universi, per cui, che cosa è grande per Lui? Ma questa è la fede che viene dalle esperienze, non una fede cieca. Fede dall'esperienza e attraverso l'introspezione. Perché faccio questo? Perché dovrei fare questo? Perché non dovrei fare così? L'introspezione prende l'avvio. Quando guardate veramente dentro di voi, allora la profondità affiora ulteriormente. Ma ancora di più questo avviene tramite la meditazione.

Ed è per questo che desidero dirvi: "Per favore alzatevi presto al mattino e meditate, e state svegli alla sera e fate la vostra meditazione". Almeno prima di andare a letto dovreste entrare nello stato di meditazione. Questo è l'unico modo per andare più a fondo nella vostra divinità che è la sorgente di tutta la creatività, è la sorgente di tutta l'innocenza, è la sorgente di tutta la conoscenza, la sorgente di tutta la gioia.

Perciò quando la raggiungete nel vostro Sahasrara.... sì è vero: il Sahasrara è stato aperto e così avete potuto avere la realizzazione di massa, è vero - ma ora deve crescere la qualità. La quantità è abbastanza grande, la qualità dei vostri Sahasrara deve crescere. Il Sahasrara è l'unico strumento che possa far funzionare Sahaja Yoga nei tempi moderni. Se ci rendiamo conto che il cuore gioca il ruolo più importante con il Sahasrara, proprio qui è il cuore (indicando il Sahasrara), allora è importante che voi riconosciate attraverso il cuore, altrimenti questo centro non si aprirà e voi non otterrete la vostra realizzazione.

Che bella connessione è stata fatta! Questo centro quà è la sede del cuore, è il 'pitha' del cuore e questo si deve aprire, e soltanto allora la Kundalini arriva. Perciò tutto questo meccanismo è fatto in maniera tale che vi fa comprendere l'importanza del cuore collegato con questo cervello, che è completamente integrato con il cuore.

Il Sahasrara è il chakra che deve essere preservato portando il sinistro sul destro ed il destro sul sinistro e facendo tutto quello che serve per mantenerlo aperto, ma soprattutto attraverso il riconoscimento.

Attraverso l'introspezione potete pure chiedervi: "Perché non posso avere un completo riconoscimento? Perché non posso farlo completamente? Dove si rivolge il mio interesse?".
Se si viene in Sahaja Yoga per fare giochi di potere, se volete avere 'il potere', allora siete finiti. Se volete ottenere soldi o fare qualche affare, siete finiti. Se siete venuti in Sahaja Yoga per qualunque secondo fine, come fare qualche cosa per i vostri figli, o per il vostro matrimonio, famiglia o qualsiasi altra cosa esteriore, non funzionerà.
Che sia solo per espandere il cuore, per spargere il vostro amore a tutti, per sentire il vostro amore nel vostro cuore, ed infine, per mettere voi stessi in una posizione nella quale risponderà..... il cuore risponderà alla divinità che è in voi, ed a vostra Madre, con la piena attività mentale del cuore.

Capisco che questo argomento può sembrare di piuttosto  difficile comprensione, ma ve lo dovevo dire un giorno, perché noi siamo abbastanza soddisfatti di quel poco di Kundalini che esce fuori dalla testa. Ce ne è ancora tanta da uscire, c'è così tanta divinità che deve uscire. E se dovete ascendere, se siete le fondamenta di questa nuova età che deve trasformare il mondo intero, dobbiamo lavorare sodo.

Noi non dovremmo dire: "Non so come svegliarmi al mattino". Come: "Non lo so....?!"  Siete sul sentiero di guerra, siete i soldati e dovete farlo, se volete sconfiggere le forze dell'ignoranza e dell'oscurità. Deve essere fatto!  Ed è su questo che si deve mettere l'attenzione.
Perciò quello che dovete fare è decidere assolutamente dentro di voi oggi: "Dobbiamo riuscirci in modo da diventare tutti dei Sahaja Yogis molto potenti. Ed attraverso noi, l'intero mondo verrà salvato".

La cosa molto importante per tutti voi, da capire nel giorno del Sahasrara è che..... naturalmente io ammetto di aver aperto l'ultimo chakra......, ma per crescere oltre voi dovete entrare sempre più in meditazione, dovete diventare silenziosi, così che l'albero della vita cresca dentro di voi. Nel silenzio, non nella agitazione.

Se voi capite questo, vi prego  operate in modo tale da diventare tutti completamente consapevoli della vostra divinità, attraverso la quale voi potrete vedere.

Se volete vedere un'immagine, dovete avere un ottimo specchio. Nella stessa maniera, se volete percepire Mahamaya, dovete avere manifestata in voi una divinità completa e pura.

Che Dio vi benedica!
[youtube zBcAOXhMPtQ]