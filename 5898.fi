Guru-puja, "Shri Matajin julistus". Dollis Hill ashram, Lontoo, Englanti, 2. joulukuuta 1979.

Kuukausi sitten kerroin Rustomille, että hänen pitää järjestää puja tälle sunnuntaille.

Se on täysikuun päivä, ja hän kysyi Minulta, mikä puja se tulisi olemaan, olisiko se Guru-puja, vai puja Mahalakshmille tai Ganeshalle. Kerroin hänelle, että pidetään Guru-puja. Hän kysyi Minulta sitten myöhemmin, paljon myöhemmin – kun olin menossa Intiaan – että emmekö voisi pitää myös Joulupuja täällä. Tänään on hyvin tärkeä päivä, sillä kauan sitten, kun Kristus oli vielä lapsi, Hän luki pyhistä kirjoituksista ja ilmoitti väkijoukoille, että Hän oli se Tuleva – inkarnaatio, joka on Pelastaja. Ihmiset uskoivat, että Pelastaja oli tulossa. Sinä päivänä, kauan sitten, sunnuntaina, Hän julisti, että Hän oli Pelastaja. Siksi tänään on adventtisunnuntai. Hän eli vain... hyvin lyhyen ajan. Siksi jo nuorena Hänen täytyi julistaa, että Hän oli Adventti, Tuleva. On tärkeää huomata, että ennen tätä kukaan inkarnaatio ei ollut kertonut julkisesti olevansa inkarnaatio.

Ramakin oli unohtanut olevansa inkarnaatio. Tavallaan Hän pakotti itsensä unohtamaan sen ja näytteli itse omaa mayaansa tullakseen täydelliseksi ihmisolennoksi – Maryada Purushottamaksi, ja Shri Krishnakin kertoi vain yhdelle henkilölle, Arjunalle, juuri ennen kuin hän oli aloittamassa sotaa. Abraham ei koskaan kertonut olevansa inkarnaatio, vaikka Hän oli Esiaikaisen Mestarin inkarnaatio. Dattatreya itse ei myöskään kertonut olevansa Esiaikaisen Mestarin inkarnaatio. Kaikkien näiden kolmen voiman kautta viattomuuden kautta tapahtuva toiminta saapui opastamaan maailmaa. Ei Mooseskaan koskaan kertonut sitä... vaikka ihmiset tiesivät Hänen olevan suuri, Hän pystyi hallitsemaan Luontoa, mutta Hän ei koskaan kertonut olevansa suuri inkarnaatio. Kristuksen aikana oli välttämätöntä kertoa siitä, koska muuten ihmiset eivät olisi ymmärtäneet. Jos ihmiset olisivat silloin tunnistaneet Kristuksen, ei olisi ollut mitään ongelmia. Mutta ihmisten piti silti kehittyä edelleen. Jonkun oli mentävä Agnyan yli Virataan, jotta sen oven kautta voitaisiin kulkea.

Siksi Kristus tuli tänne maailmaan. On todella yllättävää, että tässä elämän puussa, kun juuret kasvattavat verson, ja verso kasvattaa oksia, ja oksat kasvattavat lehtiä, ja kukatkin puhkeavat kukkaan samasta puusta, niin ne, jotka tuntevat juuret, eivät halua tuntea versoa, ja ne, jotka tuntevat verson, eivät halua tunnistaa kukkia. Tämä on tyypillistä ihmisluonteelle. En ole koskaan kertonut Itsestäni. Sillä tuntui siltä, että ihmisolennot ovat nyt saavuttaneet uuden egon äärimmäisyyden. Se on vielä pahempi kuin Kristuksen aikana. Siitä voidaan syyttää vaikkapa teollista vallankumousta, koska ihminen etääntyi luonnosta, tai mitä tahansa. Mutta ihmiset olivat kadottaneet kaikki yhteydet todellisuuteen. He olivat samaistuneet keinotekoisuuteen, ja tällaisen suuren todellisuuden hyväksyminen on heille täysin mahdotonta, siksi en ole koskaan kertonut sanallakaan Itsestäni – kunnes jotkut pyhimykset tietenkin kertoivat Minusta, ja jotkut riivatut ihmiset puhuivat myös Minusta; ihmiset alkoivat myös ihmetellä, miten erittäin vaikea Kundaliinin herättäminen saattoi tapahtua niin nopeasti Matajin läsnäollessa. Intiassa oli eräs temppeli, josta kukaan ei tiennyt, mutta huomattiin, että laivat, jotka menivät lähelle erästä tiettyä kohtaa, alkoivat ajautua kohti rantaa.

Niitä oli vaikea saada sieltä pois, moottoreita piti käyttää kaksinkertaisella teholla jotta laivat saatiin sieltä ulos, eikä tiedetty, että joku voima toimi siellä. He luulivat, että jotain oli vialla, veden syvyys oli ehkä väärä... Mutta tätä tapahtui toistuvasti monille laivoille. Sitten haluttiin selvittää, mitä näille laivoille oikein tapahtui. Miksi ranta alkoi yhtäkkiä vetää laivoja puoleensa? He alkoivat selvittää asiaa, ja kun he menivät viidakkoon, sieltä löytyi suuri temppeli, ja temppelin huipulle oli laitettu valtavan kokoinen magneetti. Eli, järkiperäisen ymmärryksen kautta ihmiset tulivat siihen johtopäätökseen, että Matajin täytyy olla jotain erityistä, koska missään pyhissä kirjoituksissa ei ollut mitään mainintaa siitä, että sellainen inkarnaatio tulisi maan päälle – jonka pelkkä katse tai ajatus saattoi nostaa Kundaliinin. Monet pyhimykset, jotka ovat kaukana ihmisvilinästä, asuvat viidakoissa tai Himalajalla, he kaikki tiesivät siitä. Sillä heidän tietoisuutensa on tasolla, jolla he ymmärtävät. He ymmärtävät paljon enemmän kuin te, koska te olette vielä lapsia, vastasyntyneitä. He ovat aikuisia.

Mutta tänään on se päivä, jolloin julistan, että Minä olen Se, jonka on pelastettava ihmiskunta. Julistan, että Minä olen Adishakti, joka on kaikkien Äitien Äiti, joka on Esiaikainen Äiti, Shakti, Jumalan Tahto, joka on inkarnoitunut maan päälle antamaan merkityksen Itselleen, tälle luomistyölle, ihmisolennoille; ja olen varma, että rakkauteni, kärsivällisyyteni ja voimieni avulla tulen onnistumaan siinä. Juuri Minä synnyin aina uudestaan ja uudestaan, mutta nyt, täydessä muodossani ja täydellisin voimin varustettuna, olen tullut tänne maan päälle, en vain pelastamaan ihmisolennot, en vain vapauttamaan heidät, vaan antamaan Taivasten Valtakunnan, Ilon ja Armon, jonka teidän Isänne haluaa suoda teille. Nämä sanat on pidettävä vain sahaja-joogien tiedossa, toistaiseksi. Tänään meillä on Guru-puja, ei puja Minulle, vaan puja teille Guruina. Voitelen teidät kaikki Guruiksi, ja tänään kerron, mitä olen antanut teille, ja mitä suurenmoisia voimia teillä jo on sisällänne. Joukossanne on ihmisiä, jotka eivät vielä... ole pystyneet tunnistamaan. Julistukseni toimii heidän sisällään – että he tunnistavat. Ilman tunnistusta ette voi nähdä näytelmää, ilman näytelmää ette voi tuntea luottavaisuutta sisällänne, ilman luottavaisuutta ette voi tulla Guruksi, ilma Guruksi tulemista ette voi auttaa muita ja ilman muiden auttamista ette millään tavalla pysty olemaan onnellisia. Ketjun rikkominen on helppoa, mutta ketjun rakentaminen pala palalta on se, mitä teidän pitää tehdä.

Tätä te kaikki olette halunneet olla. Olkaa siis luottavaisia, iloisia ja onnellisia, ja kaikki voimani suojelevat teitä, rakkauteni ravitsee teitä, ja olemukseni täyttää teidät rauhalla ja ilolla. Jumala siunatkoon teitä.