10 november 1991
Diwali Puja
Campus, Cabella Ligure (Italy)

Cabella Ligure

Olaszország

1991/11/10 

Öröm és boldogság

Elnézést, hogy mondanom kellett valamit, mielőtt bejöttem. De jó, hogy ez történt,  mert most olyan dolgokról kell beszélnem, amik fontosak az életben. Különösen a  hölgyeknek kell beszélnem erről. Észrevettem – persze, Én is nő vagyok -, hogy a  nők hajlamosak sírni-ríni, azt gondolni, hogy ők nagyon nyomorultak, és ezáltal

mindenkit megnyomorítanak. Ez az ő erejük. Ez feltűnt nekem. Ez a legrosszabb  ének, amit bármikor is énekelhettek, de valakinek ez jutott az eszébe. Ez nagyon  negatív, de azon túl, egy olyan emberre is utal, aki sosem képes boldog lenni, és  nem szeretné, hogy bárki boldog legyen.

Minden egyes nőben, anyaság lakozik, nagy teljesítő képesség, önfeláldozás,  minden benne van. Tudatában kell lenniük, hogy ezáltal baloldalasok. A szívünkben  lakozó örömnek, amiről beszélünk, kívül is meg kell jelennie. Az embereknek látniuk  kell, hogy mi örömteliek vagyunk, boldogok vagyunk és nem olyanok mint mások,  akik apró dolgok miatt is elsírják magukat. Például, amikor apám meghalt, nagyon  meglepődtem azon, hogy hirtelen gondolatmentessé váltam. Teljesen  gondolatmentessé. Körülbelül három napig gondolatmentes voltam. Sem a fájdalom,  sem a boldogtalanság gondolata, semmilyen gondolat nem jelentkezett, csak a teljes gondolatmentesség. Ez mindenkit meglepett, mert gondoskodtam apámról, és ő  nagyon ragaszkodott hozzám, nagyon szeretett, mindenféle ilyen érzése volt. Az  emberek csodálkoztak, milyen könnyen váltam hirtelen gondolatmentessé.

Tehát, ha sahaja-jóginik vagytok, akkor krízis idején gondolatmentessé kell válnotok.  Ez az egyik jel. Tapasztaltam magamon, hogy ha bármilyen krízis van a családban,  egyszerűen gondolatmentessé válok. Ez mit is jelent? Hogy Isten elvisz téged, ha  problémáid vannak, rád teszi a kezét, rád teszi a védelmét, kiemel a problémából, és  teljesen gondolatmentessé tesz. Ebben a gondolatmentes tudatosságban  felismeritek, mi helyes és mi helytelen. Vagyis, még a krízisben is ez a  gondolatmentes tudatosság folyamatosan rendkívül éber. Még éberebbé válik, mint  normál körülmények között.

Erről ismerhető fel egy sahaja-jógi és egy sahaja-jógini.

De megfigyeltem – meglepő módon főként francia-indiai lányoknál, akik idejöttek – és egészen elképedtem rajta, hogy nagyon baloldalasak, sírósak, érthetetlenül  viselkednek. És amikor ezt a dalt hallottam, meglepett, hogyan képesek egy ilyen  dalt énekelni Franciaországból?

Az a helyzet, hogy Franciaországban sokat isznak. Sajnálom, hogy éppen ma  beszélek erről, mikor a franciák azt a gyönyörűséget alkották, de jobb ha elmondom.  Amikor isznak, nagyon boldognak, örömtelinek gondolják magukat, de tudjátok, hogy ez mennyi ideig tart? Egyszer csak vége van, és akkor elkezdenek szenvedni. Az  ivás hatására nagyon baloldalassá válnak és ha látsz egy franciát, mindig  boldogtalan. Ráadásul szégyellné azt mondani, hogy boldog, mert akkor tudatlannak  néznék.

Vagyis nyomorultnak kell lennie – "A nyomorultak". Ha nem az, akkor nem francia. Mi nem vagyunk azok (nyomorultak). Mi isten királyságában vagyunk. Semmi esetre  sem vagyunk boldogtalanok, semmilyen módon. Végül is az életben történnek  dolgok. Az élet ilyen. Valakinek meg kell halnia. Nem egyszerre hal meg mindenki.  Képzeljétek, ha mindenki meghalna. Mi történne az emberekkel? Ki fog eltemetni  minket? Képzeljétek el, ha egyszerre születne mindenki, ki fog megszülni minket?  Vagyis mindenkinek, aki megszületik, meg kell halnia. De az emberek a halálból  óriási eseményt csináltak. Ez csak egy pillanat. Egy pillanat alatt eltávozol. Elmész,  "átöltözöl" és újra visszatérsz.

De ha valamit kell tenned ebben az életben, az az, hogy élvezd azt! A filozófiájuk az,  hogy kocsmába kell járnod, mert Isten tudja, mi lesz a halál után. Ezért fordítva  használják. Ez angol. Nem a franciákra mondom.

De amikor Indiában meghal valaki, akkor zenekarokat fogadnak, hogy mindenféle  zenét játsszanak a holttest előtt. És miért zenélnek? Mert ha vannak bhútok vagy  hasonló lények, akkor azok elmenekülnek.

Szomorúnak sem kellene lennetek. Fogadjátok el, hogy amit Isten ad, az mind a  javatokat szolgálja. Aztán nagy vacsorát rendeznek, a halált követő 10. vagy 13. nap  után. Nagyon nagy vacsorát rendeznek. Ez meglepő, mert egy ilyen szegény  országban ez nagy nehézséget jelent. Ha az apa hal meg, akkor az egész család  árvává válik, egy árvaházzá. Ennek ellenére nem viselnek fekete ruhát, mint ahogy  azt itt láttam. Egy hölgy nagyon zaklatott volt, mert 10 óráig zárva volt a bank, és a  bankban tárolt ékszereit szerette volna viselni a temetésen. Megkérdeztem, hogy  csak nem visel ékszert a temetésen? Azt válaszolta, hogy temetésre külön ékszerei  vannak, szép sötétfeketék.

A legjobb az egészben, hogy a halál napján pezsgőt kell inniuk. Amikor valaki  meghal, pezsgőt isznak, amikor hazaérnek, ebédet és nagy fogadást kell tartaniuk.

Ez egy nagyon ellentmondásos életforma, mert a kereszténység nem sokat beszél a  halálról. Krisztus beszélt volna, ha hagyták volna élni. Annyit mondott, hogy a lélek  örök. Kétségkívül beszélt a reinkarnációról, de ezt eltitkolták. Ezért a halál most azt  jelenti, hogy valaki örökre elveszett, vagy, hogy ez az élet örökre elveszett. A köztes  térben, vagy valahol máshol lebegünk. Sosem térünk vissza.

De ez teljesen helytelen. Nem így van. A legfontosabb dolog, amit ebben az életben  el kell érnetek, a felemelkedésetek és a helyetek Isten Királyságában.

Különösen a hölgyeknek kell elmondanom, tekintettel a mindenfelé olvasott  tragédiákra – nagy sokféle tragédiáról beszélnek, görög tragédia, ilyen tragédia,  olyan tragédia. Ez kikezdi a hölgyek idegzetét. Ha valaki a legapróbb dolgot mondja,  olyan, mintha bombát dobtak volna le. Olyan viselkedést hív elő, hogy "Jaj, Istenem,  mi történt? Nem kellett volna ezt mondania nekem!"

De először azt kellene észrevennünk, hogy mi mit okozunk saját magunknak. Bármi  kárt is okozunk saját magunknak, azért sosem sírunk.

Láttátok, hogy a nyugati nők hogyan tették tönkre magukat. Sosem sírnak miatta.  Soha. Soha. De sírnak akkor, ha valaki csak egy kis szót is mond nekik.

Persze, Indiában is ez a helyzet. De egyébként vannak nagyon értelmes nők, láttam  Keleten és Nyugaton is, akiknek van jó érzéke a dolgok elviseléséhez, akinek van  méltóságteljes hozzáállása az élethez.

Mint amikor egy elefánt sétál, és a kutyák ugatnak – mit számít? Ez a  méltóságteljesség akkor tud kifejlődni, ha bensőtökben érzitek az az örömet, hogy  semmi nem tud benneteket elszomorítani. Ennek kellene a vezérlő elvnek lennie:  "Semmi nem tud engem szomorúvá tenni". Különben elbillentek a bal oldal felé.

Amikor egy nő elkezd sírni, és egy férfi balra billen, hirtelen 10 bhútot (negativitást)  láttok a férfin üldögélni. Honnan szálltak rá ezek? "Sosem voltam temetőben, sosem  voltam ilyen helyeken, Anyám. Sosem láttam senkit meghalni." "Akkor, hogy lettél  bhútos (megszállott)?" "Sosem jártam semmilyen gurunál." Nézzétek meg a  feleségét. A feleség egy síró baba. Mindenért bőg. Ha nem csinálod ezt, sír. Ez az  állandó sírás is az ego kifejezésének egyik formája, mondom nektek. Ezért  szeretném, ha ma megfogadnátok, hogy egyáltalán nem fogtok sírni. Virágok helyett, csak az ígéret virágait adjátok nekem.

Én sosem sírok. Természetesen előfordul, hogy a 'Sandra karuna' (aki mélyen  könyörületes a követőivel), egy vagy két könnycsepp kigördül a szememből. Elvégre  anya vagyok. De nem úgy, hogy ülök, sírok, sírok és hisztérikussá válok.

Meg kell őriznetek a méltóságotokat. Mindannyian sahaja-jóginik vagytok. Ne  olvassatok olyan könyveket, amik a sírásról szólnak. Azok a könyvek is, amik  mélyek, képesek nagyon megérinteni titeket. Ha sírás fojtogat, az rendjén van. Ha a  moziban azt látják, egy nő kínozza a férjét, sírni kezdenek. De hazamennek, és  ugyanúgy kínozzák a férjüket. Akkor mi haszna?

Sok ilyet láttam. A moziban sírnak. Mikor valaki másról van szó, akkor érzik a  fájdalmat. De azt sosem veszik észre, hogy ők maguk mit tesznek.

Ezért az a kérésem mára, hogy nem szabad sírnotok. Ti most Isten Királyságában  vagytok és Isten Királyságában nem sírunk.

Most volt minden szentek napja. Volt ez meg az. Még Indiában is csinálnak ilyen  értelmetlen dolgokat. Rendben, adjátok meg, ami jár nekik, de ne sírással  ünnepeljetek. Ez az egyik jele annak, hogy valóban örömteliek vagytok.

Micsoda ének volt ez!? Teljesen megdöbbentem. Ki javasolta ezt az éneket?  Megkérdezhetem, ki a "bűnös"? Tudom, hogy indiai hölgy lehetett csak. A sátorban  ne énekeljünk olyan dalokat, amelyek nem kapcsolódnak a Sahaja Jógához.

Nézzétek meg ezeket a gyönyörű alkotásokat, amiket készítettek. Ha nem lenne  bennük belül szépség, csak ültek és sírtak volna. Mi más? Persze, hogy így van!

Azok az emberek, akik csodálatosak, sosem sírnak. Talán krokodilkönnyeket olykor,  csak, hogy mutassák. De belül nem sírnak, mert annyira magabiztosak. Élvezik a

saját szépségüket. Élvezik a dicsőségüket. Jól érzik magukat. Miért kéne sírniuk? Mi  szükségük volna rá?

És az ilyen elvesztegetett könnyeknek semmi haszna. Tehát azért vagyunk ma itt,  hogy élvezzük az örömünket, az Atmanandát (a Lélek örömét), Niranandát (a merő  örömet), Paramanandát (a legfelsőbb örömet).

Azért vagyunk itt, hogy mindezeket élvezzük, ezek örök értékűek.

Meg kell értenetek, el kell hinnetek, hogy Isten Királyságában vagytok, és akkor a  lényetek minden finomszintű gyönyörűsége megnyílik előttetek.

Ti magatok fogjátok látni mindezt a gyönyörűséget! De ha a szemeteket már  becsuktátok, ha a szíveteket már bezártátok és nem akartok észrevenni valamit, ami  ennyire csodálatos, hogyan mondhatnám el, milyen csodálatos dolgot alkottak?

Az életben nagyon fontos a nagyon pozitív hozzáállás. A Sahaja Jógában is fontos!  A Sahaja Jógában belül kell fejleszteni önmagunkat. De ez nem így történik.

Az emberek azt mondják: "Anyám beteg, apám beteg, a bátyám beteg, ez és az a  valakim beteg." Ez az első. Az első. Olyannyira, hogy olykor már arra gondoltam,  ashram helyett kórházat kellene létesítenem.

Aztán az jön: "A férjem ilyen. A gyerekeim olyanok. Valamim amolyan." Ez az  "enyém, enyém, enyém" nem ti vagytok. Mik vagytok ti? Sahaja-jógik vagytok. És a  Sahaja Jógában tudnotok kell, hogy rendelkeztek minden bizonyítékkal, minden ott  van előttetek, amiből tudhatjátok, hogy sahaja-jógik vagytok.

Ha például, tegyük fel, Én tudom, hogy Én vagyok az Adi Shakti. Ha tudom, hogy Én  vagyok az Adi Shakti, akkor tudom, és senkitől nem kell semmiféle segítséget  kérnem, végül is Adi Shakti vagyok. Mindent meg kellene csinálnom. Ez a feladatom, mert rendelkezem azzal az erővel. Sahaj módon rendelkezem azzal az erővel, az az  erő bennem lakozik. Vagyis meg kell tennem.

De azt is mondhatom, hogy nő vagyok. Le kell ülnöm és sírnom kell. Nem, erre nincs jogom. Ezt nem tehetem, még akkor sem, ha szeretném. Az Én feladatom az, hogy  ösztönözzelek benneteket, hogy meséljek nektek a belső finomságaitokról, a  szépségetekről.

Tudjátok, milyen csodálatosak vagytok? Beszéljünk a belső szépségünkről. Mik  vagyunk? Ezek az őrült emberek vagyunk? Azok az emberek vagyunk, akik  folyamatosan nyomorultak? Vagy azok vagyunk, akik állandóan harcolnak, bizonyos  dolgok után sóvárognak, akik felett az anyag uralkodik?

Nem. Mi a Lélek vagyunk. Mi a Lélek vagyunk. Mi a Mindenható Isten tükröződései  vagyunk, ami Tisztaság, ami Igazság, ami Tudás.

Mi ezek vagyunk.

Mi nem vagyunk olyanok, mint az átlagember. Hogyan élhetünk azon a szinten?  Csak ha megszállott vagy, ha hamis gurud volt, vagy valami hasonló, akkor lehet,  hogy úgy működsz, mint egy jojó, fel és le, fel és le, fel és le ugrálsz.

De azoknak, akik áttörték ezeket a korlátokat és elérték azt az állapotot, értékelniük  kell, hogy ők a Lélek.

Annyi Lélek ül itt, visszatükrözve a Mindenható Istent.

Nagyon büszke anya vagyok és ti mindannyian nagyon sok embert vagytok képesek  megvilágosítani ezen a világon. A bennetek lévő szépség az, hogy teljesen  függetlenek vagytok bárki mástól. Csak saját magatoktól függtök, a Lelketek  forrásától, a Lelketek örömétől. Ne mástól várjátok, hogy örömöt adjon nektek.

Tegyük fel, hogy holnap idejön valaki, és sérteget Engem. Azt fogom mondani,  rendben, nem probléma. Ez sosem érint meg engem, mert Én magammal (a  Lelkemmel) vagyok. Ő mondja ezeket a dolgokat. Szenvedni fog vagy nem fog  szenvedni, az nem az Én dolgom. Amikor elkezdtek csak magatoktól (a Lelketektől)  függeni... Képzeljetek csak el egy sziklára épült házat, ti olyanok vagytok.  Próbáljátok meg érezni. Érezzétek magatokban a sziklát. Próbáljátok megérteni.  Nem fogtok úgy viselkedni, mint mások.

Megértem, ha azok aggódnak, akik homokra építették házaikat, de nekünk nem kell.  Mi sziklákra építkeztünk.

Ezért nagyon bátornak kell lennünk. Merésznek kell lennünk. Ugyanakkor nagyon  alázatosnak. Amikor a fa roskadozik a gyümölcstől, meghajlik. Ezért mi tiszteljük a  Földanyát, tiszteljük a Napot tiszteljük a Holdat. Tisztelünk mindent magunk körül,

ami segített minket. Tiszteljük a szüleinket, mindenkit. De mindenek felett magunkat  tiszteljük, mert tiszteletre méltóak vagyunk.

Mindannyian szentté váltatok, ami nem azt jelenti, hogy szakállat növesztetek és  mindenféle fura ruhákat viseltek, és hasonlók. Semmi ilyen. Azért vagytok szentek,  mert a lótuszotok gyönyörű illata van bennetek. Ez a lélek. Ez egy lótusz amit itt  készítettetek Nekem. Egy csodálatos lótusz. Egy gyönyörű lótuszban ülök. Ugyanígy  egy gyönyörű lótusz tükröződik a szívetekben. Érezzétek ezt a lótuszt, hogy  mennyire gyönyörű és mennyire finom. Rózsaszínű, mert a rózsaszín az a szín, ami  mindenkit magához hív. A nagylelkűség, a meghívás jele. A rózsaszín mindenféle  rovart mindenkit vonz.

A lótusz tehát rózsaszín, és mindent magához hív, mindenre nyitott, nem fél  semmitől. De a mocsárból növekszik, borzalmas pocsolyákból fejlődik. Rengeteg  féreg mászkál körülötte, de árasztja illatát és az egész pocsolyát gyönyörűvé  varázsolja. Ez vagytok ti! Bárhol is vagytok, képesek vagytok ezt a szépséget  megteremteni. Képesek vagytok ezt a szépséget áramoltatni. Képesek vagytok  megláttatni az emberekkel, hogy milyen egy spirituális személy.

Ti vagytok a Sahaja Jóga tükrözői, nem Én. Tükröznötök kell a Sahaja Jógát. Mert az ilyen emberek mindig örömben és bölcsességben léteznek. Shri Ganesha a  bölcsességadó – azé a bölcsességé, hogy mikor hogyan viselkedjünk, mikor mit  mondjunk, meddig menjünk el egyes dolgokban. Ennek ösztönössé kell válnia,  sahaj-dzsa. Nem kell kidolgoznod, csak tudnod kell: Sahaja-jógini vagyok."

Minden reggel el kellene mondanod magadnak: "Sahaja-jógini vagyok. Meddig kell  elmennem? Hogyan kellene viselkednem? Milyen legyen a hozzáállásom?"  Mindezeket nagyon könnyű megérteni, ha kifejlesztitek a bölcsesség eme lótuszát.  Hogyan fejlődik ki a lótusz? Egy mag kicsírázik. Ez az, ahogy a bölcsesség  (kicsírázik) – már ott van bennetek a mag. Mindegyikőtökben ott van, és most  elkezdett kinyílni, mert önmegvalósult lelkek vagytok. Hagyjátok, hogy a  bölcsességetek vegye át az irányítást. És, hogy ezt hogyan csináljátok? Azt  mondanám, egyik módja: "Ha Anyánknak kellett volna megküzdeni ezzel a  problémával, akkor mit tett volna?" – Ez nagyon jó ötlet. "Hogyan kezelte volna ezt a  helyzetet?" Mondhatjátok, hogy nem értjük Anyánk megküzdési stílusát. Tele van  trükkökkel.

Ez igaz, valóban így van. De van egy nagyon egyszerű módja a megküzdésnek.  Átadhatod magad a bölcsességednek, és a bölcsesség maga, ami benned van,  aktív. Működni fog. Ezt is meg kell értenetek. A bennetek lévő bölcsesség aktív.

Volt egy úriember, aki a londoni reptéren dolgozott. Ő sahaja-jógi, de idő hiányában  nem jár a kollektívába. Ezért valaki valami durvát mondott neki. Hazament és azt  mondta: "Nem jó, hogy ezt mondta nekem. Elvégre én sahaja-jógi vagyok." Másnap  hallotta, hogy az az ember leesett a biciklijéről. Lehet, hogy ez az úriember nem  értette meg, hogy mindez azért történt, mert ilyeneket mondott. De a másik tudta,  mert az istenségek veletek vannak.

A bölcsesség állapotában tehát megértitek, hogy az Istenségek veletek vannak, és  bármi történik is veletek, ott vannak előttetek. Senki nem árthat nektek. Senki nem  érinthet meg titeket. Nagy védelem alatt álltok. A lótuszok nem élveznek védelmet. Ti olyannyira védve vagytok, hogy ha bárki ártani próbál nektek, azonnal ott a védelem.  A saját védelmetek is jelen van – ahogy mondtam -, csak beleugrotok a  gondolatnélküli tudatosságba.

Néha többet ártunk magunknak, mint amire bárki más képes volna.

Egyik barátom kora gyerekkora óta állandóan sírt mindenért. Állandóan semmiségek  miatt sírt. Annyira elkényeztetett gyerek volt, hogy állandóan bőgött. Nagyon  csodálkoztam, hogy nagyon fiatalon megvakult. Kérdeztem, hogy lehetséges, hogy  ennyire megvakult? Nagyon vastag szemüveget viselt. Azt válaszolta: "Emlékszel,  hogy rengeteget sírtam?" Mondtam neki, hogy emlékszem erre, és kérdeztem, hogy  az iskolai éveket követően is ezt tette-e. Azt válaszolta, hogy igen, mindig így sírt.

Vagyis ez egy személyiségforma, amit kialakítotok: "Én ilyen vagyok, csak sírok." De  miért nem olyan személyiséget alakítotok ki, aki azt mondja: "Én mindig örömteli  vagyok. Bármit látok boldog vagyok. Bármit hallok, boldog vagyok." Ebben az  esetben az illatotok lótusza fejlődik, és a bölcsességetek által minden gyönyörűséget könnyen be tudtok fogadni. Minden jó érzést okozó, örömteli dolgot magatokba  fogadtok. Ez a bölcsességnek egy olyan megnyilvánulása, amely rendkívül kedves  emberekhez, csodás helyzetekbe vezet benneteket, ahol szép dolgokat tapasztaltok  meg, és soha el nem képzelt szépségű alkotásokkal találkoztok.

Nagyon fontos, hogy megértsétek: azt mondjátok nekem, hogy "Anyám, ilyen csoda  történt, olyan csoda történt." Ez semmi! Ez a ti saját bölcsességetek, a saját Lelketek munkája. Semmit nem kell tennetek. Csak azt kell észben tartanotok, hogy sahaja jóginik vagytok, sahaja-jóginihez méltó személyiségeteknek kell lennie, az  elképzeléseiteknek sahaja-jóginihez méltónak kell lenniük.

Ugyanez vonatkozik a sahaja-jógikra. Mivel ők férfiak, nem mutatnak túl sokat (az  érzelmeikből), de más módja is van annak, hogy megmutatkozzék a vérmérsékletük.  Indulatosakká válnak, és néha annyira indulatosak, hogy az ember elmereng mi a  gond velük. Egyik oldalon az indulatok, a másik oldalon a sírás. Mi marad köztük?  Nem tudom. Egyikre sincs semmi szükség.

Ki kell javítanotok az embereket, mondanotok kell dolgokat. Nekem éppen most el  kellett mondanom valamit. Elmondtam, és kész. De ez nem harag. Ez egyszerűen  csak annyi, hogy cselekednem kell. A különbség annyi, hogy az nincs Rám hatással.  Még ha sírok is, akkor sincs az Rám hatással. Csak sírok. Ha mérges is vagyok, nem vagyok igazán mérges. Csak próbálok mérgesnek tűnni.

Ez történik. Ne bonyolódjatok bele a dolgokba! Ha valóban elönt benneteket a harag, az örömnek vége. Teljes mértékben vége.

Néhányan azt gondolják, ha örömteli vagy, akkor nagyon komolynak is kell lenned.  Egyáltalán nem így van. Mitől kéne olyan komolynak lenni? Mi olyan komoly ebben a világban? Minden ostobaság. Semmi komolyat nem találok ebben a világban. Nem is tudok három percnél tovább komoly maradni. Néha ezt kihasználják az emberek. De  mit tehetek? Ilyen a természetem. Mi olyan komoly? Nem kell Napot teremtenetek.  Nem kell holdat teremtenetek. Nem kell Földanyát teremtenetek. Mi olyan komoly?  Milyen nagyszabású munkát kell elvégeznetek? Minden rendelkezésetekre áll. Csak  élvezzétek.

Mitől kellene annyira komolynak lenni? Tudjátok, néhányan a komolyságukkal is  megpróbálnak benyomást kelteni.

Egyszer láttam egy hölgyet, aki nagy komolyan elgondolkodva álldogált.  Megkérdeztem, mi a problémája. Azt felelte, nem tudja, hogyan söpörjön el valamit,  mert nincs seprűje. Azt válaszoltam neki: "Ez akkora baj, mintha leszakadna az ég.  Nem számít. Ma nem csinálja meg, majd megcsinálja holnap. Mi olyan lényeges  ebben?" Ha valami hiányzik, akkor ez van. "Nem, nem muszáj megcsinálnom,  nagyon házias vagyok." Erre azt mondtam: "Ez a fő probléma, ami valóban komoly."

Vagyis azért váltok komollyá, mert komoly ostoba problémáktól szenvedtek. És azt  hiszitek, hogy a komolyság megoldja a problémáitokat. De nem fogja.

Ugyanakkor azt is el kell mondanom, hogy nem szabad könnyelműnek lennetek.  Nem szabad közönségesnek és könnyelműnek lennünk. Nézzétek meg ezeket a  virágokat. Nézzetek rájuk. Remegnek a vibrációimban. De nézzétek meg őket a  méltóságukban. Holnap elpusztulnak. De ez nem aggasztja őket, amíg jól vannak itt  a helyükön jó érzést és örömöt adva nektek. Ennyi.

Mi a fény értelme? Lássuk csak fényként, ahogy mi is fény vagyunk. Hogy fényt  adjon. Vagyis azért vagyunk itt, hogy örömet, boldogságot adjunk mindenkinek, hogy mindenkit boldoggá tegyünk. Nagyon sokféleképpen lehet másoknak örömet  szerezni. Ehhez tanulnunk is kell. Sok dolgot meg kell tanulnunk arról, hogyan  tegyünk másokat boldoggá. Amikor örömet szerzel másoknak, magadban is érzed  annak örömét. "Jaj, olyan boldogok!" Ha látjátok az örömüket, akkor tud csak ez a  lótusz még jobban kinyílni. Mint ahogy egy fodrozódás halad és halad a part felé és  onnan visszafordul. Ugyanígy, amikor a ti örömötök eléri mások örömét, akkor az  ebből keletkező hullám gyönyörű mintázatúvá teszi az életeteket.

Gondoljatok csak olyan helyzetekre, amikor valami jót tettetek másokkal, nagyon  kedvesek voltatok velük, és aztán megláttátok bennük az örömet, és hogyan tért  vissza hozzátok ez az öröm. Gondoljatok arra a mintára, amit finoman éreztetek az  életetekben, hogy hogyan épült be. Bármikor is gondoltok arra az időre, pillanatra,  környezetre, az egész kép elétek tárul, és arra gondoltok, micsoda idők voltak ezek.

De az az idő örökre bennetek van, mindig és ezért olyan fontos a Diwali.

Ahogy mondtam, ti mindannyian az Én fényem vagytok. A fény ott van, és ez örök  fény. Ezek a fények el fognak aludni. Minden évben újra meg kell gyújtanunk őket. Ti  nem ilyenek vagytok. Nektek örök fényetek van. A ti fényetek örömet fog árasztani.

Mi a baj ezzel a világgal? A teljes probléma abban áll, hogy nincs öröm. Ez ennyire  egyszerű: nincs öröm. Ha az emberek örömet éreznének, nem tették volna mindezt a rengeteg ostobaságot. Nincs öröm. Ha örömöt érzel, nem akarsz harcolni, nem  akarsz semmi káros dolgot csinálni. Nem akarsz senkinek semmi durvát mondani,  ezenfelül pedig nem akarsz semmi olyat tenni, ami tönkreteszi a Földanyát, vagy ami ökológiai gondokat okoz. Nem, egyszerűen nem akarsz ilyet tenni, nem akarsz  ilyesmit csinálni, mert az árt másoknak.

Az ártó dolgok az embereket itt, Indiában, bárhol boldogtalanná teszik. Csak azt  érzed: "Miért kéne olyan dolgokat tennem, ami másoknak nem kellemes?" Ebben  nincs semmi öröm. Amikor örömöt érzel, akkor örömöt adónak kell lenned. Ha nem  adsz örömöt, az azt jelenti, valami hiányzik a Sahaja Jógádból, és ezért kell most  fejlődnünk.

Sahaja-jóginikké és sahaja-jógikká kell válnunk. Ez egy örömadó társaság. Ha  gondoljátok a nevünket is megváltoztathatjuk, ha a Sahaja Jóga nem elég jó, legyen  Örömadó Társaság.

Arra is rá kell jönnünk, hogy mi az, ami megöli az örömöt. Ez fontos. Mi öli meg az  örömöt? Először azt mondtam, bölcsességgel kell rendelkeznünk. A bölcsesség  kötődésmentességet ad, kötődésmentességet mindentől, ami önzőség én  központúság, csak magatokkal való foglalkozás és ego – mindentől, ami magatokkal  (self) kapcsolatos. El tudjátok képzelni? Az önzőség (selfish), az én (self) a Lelket  jelenti.

Mi az önzőség? Az az, ami teljesen elsötétíti az ént (a Lelket), mert csak magadra,  legfeljebb a gyerekeidre a családodra gondolsz, és néha kizárólag csak magadra.

Amikor így kezdesz gondolkodni, amikor egyre kisebbé és kisebbé és kisebbé és  kisebbé válsz, akkor a lótusz összeomlik.

Azonban másokra gondolni annyira nagyszerű.

Az Én esetemben ez másként van. Ha magamra gondolok mondhatom, valóban  nagyon boldognak, jól és örömtelinek érzem magam. Ezt be kell vallanom. De ha  bizonyos emberekre gondolok, akkor azonnal akadály lesz valamelyik csakrámban.  "Jaj, Istenem miért gondoltam egy ilyen emberre?" A csakra nagyon gyorsan kezd  forogni annak az embernek az érdekében, mert ez a test olyan mértékig nagylelkű,  hogy el sem tudjátok képzelni.

Ha látok valakit, a csakráim olyan szinten kezdenek el dolgozni, mintha minden  emberért felelős lennék, akinek a csakrái sérültek. Mint ahogy vagyok is. Ennek  ellenére is gondolok azokra az emberekre akik bajban vannak, mindegyikőtökre.

Hogy miért? Miért gondolok rájuk? Mert tudom, hogy ha javíthatok a csakráitok  állapotán, akkor örömtelivé váltok. Ezt nem logikailag kell kikövetkeztetnem, a testem egyszerűen tudja. Ez működik. Működik és nagyon jóleső érzéssel tölt el. Amikor  látom, hogy valaki megkapja az önmegvalósulást, az óriási öröm számomra. Ha  látom, hogy valaki megszabadul a problémájától, az hatalmas öröm számomra, mert  az örömadás a Lélek jellemzője természete. Ha nem hagyjátok, hogy a Lelketek a  természete és jellemzői szerint működjön, akkor a Lélek nem fog megnyilvánulni.

Ti vagytok tehát a jármű. Azt is mondhatjuk, hogy ami a testet és az elmét illeti, ti  vagytok a lámpások. De ha a Lélek fényének meg kell nyilvánulnia, akkor annak  olyan egyedinek kell lennie, hogy minden fényét kifelé szórja. Másoknak ad fényt. Ezt a fényadó képességet fokozatosan fejlesztenetek kell. Meg fogtok lepődni, ha  kipróbáljátok az életetekben, a kapcsolataitokban, a törekvéseitekben, hogy fényt  adjatok másoknak, hogy jobbá tegyétek az életüket, nem azért, hogy felvágjatok,  nem azért, hogy egoisták legyetek, hanem egy nagyon szeretetteljes, gyönyörű  módon, akkor igazán meg fogjátok érteni, hogy ti a Lélek vagytok. Mert a Lélek  szeret. Szeret. A szeretetben megbocsátóak vagytok, nagyon megbocsátóak.

Tudjátok, a vezetők néha megharagszanak Rám, mert annyira megbocsátó vagyok.  Mit tehetek? Ilyen a természetem. Nem tudom megváltoztatni. Mert, tudjátok, Én  szeretek. Ha szeretsz valakit, megbocsátasz. Nem érzed rosszul magad. Nem  megbocsátani nehéz. Megbocsátani a legjobb. Amikor megbocsátotok, akkor nincs  mitől fájjon a fejetek. Vagyis ez a szeretet, ami öröm, úgy gondolom, hogy amikor ez  a szeretet elolvad és folyóként hömpölyög és táplálja a partot övező fákat, az, az az  idő, amikor annak a szeretetnek az egyénisége vagy személyisége teljessé válik és  ez, az az idő, amikor beteljesültnek érezzük.

Nem elég, hogy van egy fényed a sarokban, annak áramolnia kell, mozognia kell,  táplálnia kell!

A szeretet nem valami élettelen dolog, mint egy kő. Amikor elolvad, akkor mindent  magában foglal, és minden nagyon gyönyörűvé válik általa. Ezért legelőször azt kell  megértenetek, hogy az élet arra van, hogy örömet adjunk másoknak, mert ti most

már szentek vagytok, és a fényeteknek örömet kell árasztania. Valamennyit  (nehézséget) el kell viselnetek, mert megvan hozzá az erőtök. Minden erőtök  megvan, és ezért jó szerencsét és nagy jólétet kívánok nektek a következő évre.

Isten áldjon benneteket!