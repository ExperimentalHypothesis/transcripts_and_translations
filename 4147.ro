Birthday puja (Hindi). New Delhi (India), 21 March 1999.
(Hindi) Văzând toată această iubire, inima Mea este complet plină. Simt că iubirea este o putere atât de mare care atrage atât de mulți oameni și îi face fericiți. Este de-a dreptul surprinzător. În această Kali Yuga, nimeni n-ar fi văzut măreția iubirii. Cred că după ce ați cunoscut-o, cu toții ar trebui să învățați să vă măriți capacitatea de a iubi. Iar asta este foarte ușor. O puteți face meditând în fiecare dimineață și seară. Astfel, toate gândurile rele, care vă provoacă invidie, mânie, care vă fac să vă simțiți răniți pentru lucruri foarte mici, toate aceste gânduri vor înceta. Ceea ce rămâne după aceea este „nirmal prem” (iubirea pură). Cu această iubire puteți da întregii lumi o nouă viață.

(Engleză) Le-am vorbit în limba hindi despre iubire, despre faptul că puteți vedea iubirea umană manifestată în atât de mulți ochi aici. Iar când am văzut entuziasmul vostru, inima Mea s-a umplut de o iubire și mai mare. Deci puteți vedea cât de puternică este această iubire. Toate sentimentele obscure, gândirea negativă, precum și toate elementele autodistructive pot fi corectate și controlate foarte ușor în Sahaja Yoga, dacă meditați cu sinceritate, de două ori pe zi, dimineața și seara. În acel timp nu ar trebui să vă uitați la ceas, desigur, ci să vă bucurați, să vă bucurați de meditație. Asta vă va da o putere atât de mare de a-i iubi pe ceilalți, de a-i ierta pe ceilalți.

În loc să vă simțiți prost pentru lucruri neînsemnate, în loc să vă simţiţi iritați la gândul că v-a fost lezat respectul de sine, sau dimpotrivă, în loc să deveniți agresivi față de unii oameni, foarte agresivi, fără ca ei să aibă vreo vină, cel mai bine este să simțiți vibrațiile unei alte persoane. Dacă vibrațiile sunt proaste, nu are rost să vă certați. Asta va crea și mai multă confuzie. Cu o persoană care are vibrații foarte proaste nu vă puteți lupta, nu puteți controla acea persoană. La fel cu o persoană care își dă prea multă importanță, nu ar trebui să încercați să o împăcați, sau să negociați cu ea, să o măguliți, cum fac uneori oamenii. Făcând asta, acea persoană va decădea și mai mult. Deci cel mai bine este să vă arătați iubirea într-un fel foarte dulce și special.

Vă voi da un exemplu pe care vi l-am mai dat. M-am dus să îl vizitez pe Gagangarh Maharaj care trăia pe un munte foarte înalt. Nu exista posibilitatea de a ajunge acolo cu mașina sau alt vehicul și a trebuit să merg pe jos. Toți Mi-au spus: „Mamă, de ce trebuie să vă duceți până la urmă?” Le-am spus: „Verificați vibrațiile. Se simt vibrații bune, nu-i așa? De aceea merg!” El le vorbise multora despre Mine, spunând: „Adi Shakti a venit pe pământ; e în Bombay. De ce veniți la mine?” Iar ei au venit și ne-au spus. Atunci Mi-am zis: „Trebuie să-l văd”. Și astfel am ajuns în locul unde sălășluia, ca să-l întâlnesc. Ei bine, el știa că putea controla ploaia. Putea să controleze ploaia. Așadar, stătea pe o stâncă și dădea foarte agitat din cap, când am ajuns acolo. Și ploua atât de tare, încât, când am ajuns la sălașul lui eram complet udă. Deci am intrat în peștera în care locuia, iar el a venit foarte furios din cauza ploii. Mi-a spus: „Mamă, de ce m-ați împiedicat să controlez ploaia?” I-am spus: „Nu am făcut așa ceva”. „Ba da, ați făcut-o, pentru că eu pot controla ploaia întotdeauna; Dumeavoatră ați făcut atâta drum la invitația mea, iar această ploaie nu ar fi trebuit să continue.” I-am spus: „Nu, nu, nu, nu este deloc așa”.

Deci, ce a urmat? Era foarte furios. I-am spus: „Ia loc aici, îți voi spune ce s-a întâmplat. Vezi, tu Mi-ai cumpărat un sari, însă tu ești un sanyasi, iar Eu nu aș lua un sari de la un sanyasi, așa că ploaia a găsit o soluție pentru asta. Acum sunt complet udă și deci va trebui să-ți accept sariul”. A simțit imediat o iubire imensă pentru Mine, a început să plângă și a căzut la Picioarele Mele. Apoi a spus: „Mamă, acum știu ce este măreția iubirii, cum te scoate din lucrurile banale, din comportamentul convențional, și te duce la un nivel la care să te bucuri de valurile de iubire”.

Este una din poveștile pe care vi le spun, însă esența dincolo de această întâmplare este că trebuie să vă încercați iubirea, strategiile iubirii voastre pure și veți vedea că asta va da rezultate. Și trebuie să învățați - treptat veți învăța cum să faceți asta. Nu ar trebui să renunțați. Unii oameni sunt foarte dificili, de acord, foarte, foarte dificili. Dar încercați măcar cu cei care nu sunt atât de dificili și veți fi uimiți că veți avea în compania voastră oameni buni, mulți prieteni și amiciție, așa cum avem acum aici, în Sahaja Yoga.

Când am venit prima dată în Delhi, am avut o teamă de acest loc, fiindcă erau foarte puțini Sahaja Yoghini, iar ei au adus - nu știu de ce dar au vrut să îmi facă Puja, poate că cei din Bombay le-au spus câte ceva - și au adus kum-kum și toate celelalte în recipiente de plastic. M-a cutremurat ignoranța lor. Mi-am spus: „Acum ce să fac? Ce se va întâmpla?” Astăzi însă, priviți, același Delhi a devenit atât de grandios, atât de frumos și atât de entuziast. I-am văzut cu drapelurile - nu am știut că o asemenea procesiune cu drapeluri va avea loc aici, deși am avut una sau două, cred, la Cabella. Dar cum se bucurau unii de alții! Este într-adevăr remarcabil.

Dacă vă puteți bucura de iubire, nu vă veți putea bucura de nimic altceva decât de iubirea pentru ceilalți și nu pentru voi înșivă. Dimpotrivă, veți vedea cum corpul vostru, mintea voastră, gândurile voastre, totul este direcționat spre a crea iubire pentru ceilalți și nu pentru voi. Întreaga atitudine se schimbă. Spre exemplu, în întuneric nu puteți vedea nimic, dar dacă există chiar și o luminiță, ea se răspândește în jur. Nimeni nu-i spune luminii: „Trebuie să faci lumină peste tot”, dar ea o face. În același fel voi toți sunteți oameni iluminați, sunteți cu toții iluminați de iubire, iar lumina acestei iubiri se răspândește automat, spontan, sahaj.

Mi-a plăcut foarte mult de asemenea felul în care toți Yuva Shakti au dansat și s-au bucurat. Cred că este o mare binecuvântare, pentru că, în zilele noastre, copiii, tinerii, iau căi greșite. Ei nu sunt într-o condiție atât de rea ca în alte țări, dar există un curent puternic care tinde să-i corupă și să-i transforme într-o personalitate foarte occidentalizată și viciată. Dar acum i-am văzut pe acești tineri dansând împreună, uitând de castă, de credință, de tot și bucurându-se unii de compania altora. Asta este ceea ce trebuie să se întâmple în această țară și oriunde în altă parte, să simțim cu toții unitatea și să ne bucurăm să fim una cu toţi ceilalți.

Dacă nu ne bucurăm, suntem ca un strop în afara oceanului, care se poate evapora în orice moment. Dar dacă sunteți parte integrantă a acelui ocean, ce se întâmplă atunci este că purtați fiecare mișcare a oceanului cu voi, iar voi sunteți parte integrantă a acelui ocean, categoric, fiindcă nu aveți o identitate separată. Toate aceste lucruri care vă creează o identitate separată, în societatea sau în cultura voastră, în comportamentul vostru, în viața personală, toate ar trebui complet înlăturate. Prin asta se vor rezolva multe probleme, începând cu nivelul familial până la cel național și internațional.

Așadar, să încetăm cu toate sentimentele separatiste, cu faptul că trebuie să avem o casă separată, un stat separat, o națiune separată. Treptat, toate națiunile vor deveni una - sunt sigură - pentru că vin timpuri grandioase și mulți oameni cu funcții înalte vor veni la Sahaja Yoga. Odată ce vor veni la Sahaja Yoga, lucrurile vor sta cu totul diferit. Astăzi ei nu sunt în Sahaja Yoga, nu sunt de partea Sahaja Yogăi. Ei nu știu despre mișcarea noastră de răspândire a iubirii și de aceea vor să aibă totul separat. Ei nu știu că mâine ar putea fi pârjoliți de căldură sau ar putea fi luați de ape, sau înghițiți de Mama Pământ. Așadar, cu toții ar trebui să fim împreună, oricare ar fi diferențele dintre noi. Ne naștem în familii diferite - în definitiv nu ne putem naște toți într-o familie. Acum însă voi aparțineți familiei Sahaja Yoga, iar familia Sahaja Yoga este una, nu crede în existențe separate sau în categorii separate. Suntem una cu toții și nu ne pasă ce diferențe exterioare există.

Am fost foarte impresionată, pentru că acum, noul an vine cu o nouă provocare pentru noi toți, pe care trebuie să o acceptăm: că era Kali Yuga s-a încheiat și trebuie să stabilizăm Satya Yuga. Iar pentru asta voi toți, fiecare națiune, trebuie să vă gândiți cum puteți face asta, în propria țară și în alte țări. Ce probleme sunt în alte țări? Puneți-vă atenția în exterior, nu în interior, spunându-vă: „Am nevoie de asta, îmi trebuie asta și cealaltă”. Trebuie să știm care sunt nevoile celorlalți, ce le este necesar, ce le lipsește oamenilor din societatea noastră, din țara noastră, din întreaga lume. E mai bine să vă notați de ce au nevoie. Este mai bine - va da rezultate, ar putea fi corectate. Este foarte important ca Sahaja Yoghinii să se așeze și să noteze care sunt nevoile lumii și ce trebuie făcut. Ar fi o idee frumoasă ca voi toți să aspirați cu adevărat la acel tip de societate omogenă pe care o avem azi aici. Și într-o zi veți fi surprinși că noi vom fi cei care vom ghida și vom conduce restul lumii, cu iubirea, atenția și grija noastră.

Deci este un moment foarte important, în care ar trebui să ne gândim la aceste deziderate. Vă mulțumesc foarte mult.

Dumnezeu să vă binecuvânteze!

H.H. Shri Mataji Nirmala Devi