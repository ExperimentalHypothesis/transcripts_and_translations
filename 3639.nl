Shri Ganesha Puja - De bron van wijsheid - Berlijn, Duitsland - 21/07/1993

Translation not verified. Dear yogi, register as volunteer to do so.
Vertaling niet geverifieerd. Beste yogi, registreer als vrijwilliger om dit te doen.

Vandaag vieren we Shri Ganesha.  In Europa, Amerika, Engeland, hebben de mensen hun geloof in Shri Ganesha verloren.  Zij bekommeren zich niet om zijn krachten of om zijn zegeningen.  Als gevolg daarvan rust zijn zegen niet op deze landen.

De eerste zegening van Shri Ganesha, die, denk Ik, de belangrijkste is, is de wijsheid.  We moeten leren wat goed en wat slecht voor ons is en wat constructief en destructief is.  Wat moeten we doen om onze zelfrealisatie te verkrijgen?  Zij die de wijsheid bezitten, zijn zeer gelukkige mensen, maar wijsheid komt uit geen andere bron dan je eigen begrip van het leven.  Als iemand begint te denken: "Waarom doe ik zoiets?  Wat is het resultaat van mijn handelingen?  Wat is het effect van mijn gedrag?

Is dat goed of slecht voor mij?" ... Dan komt de wijsheid.  Sommige mensen, die nochtans weten dat iets slecht voor hen is, hebben niet de kracht om zichzelf in toom te houden.  Zij doen nog altijd een hoop slechte dingen die ze niet zouden mogen doen.  Dat betekent dat de kracht van de wijsheid er niet is.  Iemand die wijs is, weet niet enkel wat goed en slecht is, maar hij kent ook zijn eigen kracht om iets(dat slecht is) niet te doen.  Hij doet het niet.  Wijsheid is een totale kracht binnen in ons.  Wij doen niets; ze werkt spontaan door ons.  We doen wat gepast en goed is.

Vele mensen zijn tijdens hun leven zeer hoog opgeklommen in deze wijsheid.  Bijvoorbeeld Kabir.  Kabir werd geboren bij een wever.  't Is te zeggen, hij werd niet geboren bij een wever, hij werd gevonden door een wever.  Wat er ook van zij, hij behoorde tot een moslimfamilie, maar hij besefte dat de moslims, door de islam te beoefenen, hem niet konden geven wat hij wenste.  Hij moest dus zichzelf zoeken, zichzelf leren kennen.  Hij ging naar de oever van de Ganges in Benares en wachtte daar op een grote gerealiseerde ziel, Swami Ramanan.  Toen Swami Ramanan uit de rivier kwam, greep hij zijn voeten vast.  Welnu, als in India iemand de voeten aanraakt van een Brahmin na zijn bad, zou die hem uitschelden.  Maar hij was een heilige, geen Brahmin.  Hij zei: "Mijn zoon, wat wil je?" Hij zei: "Heer, geef initiatie.  Ik wens de zelfrealisatie."

En Swami Ramanan was onmiddellijk akkoord.

De mensen zeiden: "Heer, hij is een moslim.  Hij werd als wees grootgebracht in een moslimfamilie.  Hoe kunt u hem realisatie geven?

Hij zal geen principes aanvaarden van het hindoeïsme." Ramanan keek naar Kabir en zag in hem een grote zoeker.  Hij zei: "Jullie kennen hem niet, ik ken hem." En hij nam hem mee en Kabir werd een grote heilige, die door Hindoes en moslims wordt geaccepteerd.  Omdat hij de kracht van de wijsheid in zich had, ging hij naar een man die niet tot zijn godsdienst behoorde en hem misschien niet zou accepteren of in de rivier gooien.  Ook dat was mogelijk.  Maar hij wist door zijn wijsheid dat deze man van hem zou houden, omdat hij een zoeker van de waarheid was.

De kracht van de waarheid leert je niet enkel wat goed en slecht is, maar zorgt ervoor dat je het verkeerde niet doet.  Mensen vragen: "Moeder, wat is de bron van deze wijsheid?" De bron is Shri Ganesha, de bron is Shri Ganesha, die de schenker van wijsheid is.  Als Shri Ganesha beledigd wordt, verdwijnt Hij achter de wolken van onwetendheid en dan beginnen mensen dingen te doen die niet wijs zijn.  Dit gebeurt met vele zaken.  Bijvoorbeeld: in democratische landen mag tegenwoordig over moraliteit niet gesproken worden, over hoe mensen zich zouden moeten gedragen, hoe hun relaties zouden moeten zijn.  Met de maatschappij laten zij zich niet in, want zij denken dat wij niet voor de maatschappij verantwoordelijk zijn.  Dat is een privé-zaak, dat is (strikt) privé.  De mensen nemen dus zelf de vrijheid ter hand en beledigen Shri Ganesha.  Als Shri Ganesha beledigd wordt, ontstaat in de mens een totale blokkering.  Hij wordt een idioot, een stommeling; hij weet niet hoe het verder moet met de wijsheid.  Zonder wijsheid is elke stap die men zet destructief.

Dit is dus de eerste kwaliteit van Shri Ganesha, dat Hij ons wijsheid geeft.  Wij moeten dus Shri Ganesha in ons respecteren.  Dit geldt vooral voor al die democratische landen die nu ten onder gaan.  Hun families worden vernietigd, omdat hun manier van leven zo afschuwelijk is.

Hun kinderen zijn bedorven, op alle terreinen zijn ze in groot gevaar.

De wijsheid kan gemakkelijk opnieuw te voorschijn geroepen worden als wij hun kundalini doen ontwaken.  Als de kundalini opgestegen is, kan ook Ganesha opnieuw ontwaken.  Zonder Zijn hulp kan de kundalini niet ontwaken.  En als Ganesha weet dat de kundalini moet opgeroepen worden, vergeeft Hij alles, vergeeft hij alles en komt Hij je helpen om het oprijzen van de kundalini te ondersteunen.  Hij ondersteunt elke chakra.  Tot je je realisatie krijgt, is Hij daar om je te helpen.  In al deze landen is wat ontbreekt wijsheid.  Dat is waarom er zoveel destructiefs is, zoveel nonsens en dat is waarom je niet kunt begrijpen dat mensen zo dom kunnen zijn.

Een andere kracht van Shri Ganesha is dat Hij in ons onschuld genereert.  Wij respecteren onze onschuld, wij respecteren onze kuisheid, wij respecteren een wijze van leven die decent en betamelijk is.

In alle geschriften staat dat we ons netjes en niet aanstootgevend moeten kleden en dat ons lichaam geen onbetamelijke gevoelens mag tentoonspreiden of onfatsoenlijk gedrag.  Daarom moeten we er in Sahaja Yoga goed op letten hoe we ons kleden.  Onze kledij moet fatsoenlijk en waardig zijn en we mogen op geen enkele wijze onze vulgariteit tentoonspreiden.  Als onschuld het meest belangrijke is in een mens, als dat het belangrijkste sieraad is van een mens, dan moet men letten op zijn kuisheid en moreel besef.  In sommige landen denken ze dat kuisheid iets voor de vrouwen is en niet voor de mannen.  Dat is verkeerd.

Dat is wat de islamieten denken, maar dat is fout.  Het is voor beiden.

Als mannen de vrouwen trachten te dwingen om kuis te zijn zonder dat zelf te zijn, clan zullen de vrouwen niet kuis zijn.  Ze zullen uit schrik doen alsof, maar als ze de kans krijgen, zullen ze die kans naar een verkeerd leven grijpen.  Als ze merken dat de mannen hen proberen te domineren, zullen ze denken: "Wat is er verkeerd aan?  Als zij dat mogen doen, waarom wij dan niet?"

De hele maatschappij moet dus gericht zijn op een waardige manier van leven, een niet aanstootgevende levensstijl: wat betreft kleding, maar ook in het dagelijkse leven.  Anders ontstaat er onzekerheid tussen mannen en vrouwen en komen er veel te veel complicaties, een veel te gecompliceerde levensstijl.

De derde kwaliteit is dat onschuldige mensen niets hoeven te vrezen, want God zorgt voor onschuldige mensen.  Zij worden altijd beschermd.

Als iemand de onschuldigen probeert kwaad te doen, God beschermt hen.  Kijk bijvoorbeeld naar kinderen die van zeer hoog vallen en gered worden en zoveel andere zaken.  We zien ook dat veel kinderen gedood worden door extreem-agressieve mensen.  Het is natuurlijk wreed en verkeerd om onschuldige kinderen te doden, maar als deze kinderen gedood worden, wordt er eigenlijk niemand gedood, zoals je maar al te goed weet.  De hele wereld is geschokt.  Als er iets gebeurt met kinderen is de hele wereld verontwaardigd.  De hele wereld wil hen beschermen.

Als iemand gedood wordt, trekt men zich dat niet zo erg aan, maar als een kind in moeilijkheden geraakt, werken alle mensen samen om dat kind te redden.  Het belangrijke is niet het kind, maar de onschuld van dat kind die het gevoel oproept dat we het moeten redden, dat onschuldige kleine ding dat een probleem heeft.  Daarom vind je in de hele geschiedenis verhalen van kinderen die gedood werden of onschuld die aangevallen werd en de hele maatschappij is daartegen in opstand gekomen.

Deze opstand komt van Shri Ganesha's kracht, die een gevoel van afschuw teweegbrengt voor mensen die niet vriendelijk zijn voor kinderen.  In kranten bijvoorbeeld wordt getoond hoe kinderen lijden, wat het probleem is van de kinderen, hoe ze lijden... Als kinderen pijn gedaan wordt, raakt ons dat.

We hebben nu kinderen in Sahaja Yoga die gerealiseerd geboren zijn en wij begrijpen hun onschuld.  Wij proberen ze vrij te houden van kwaad, van al die verschrikkelijke dingen die tegenwoordig in de wereld gebeuren.

Wij zorgen voor hen en we proberen ze zo groot te brengen, dat ze niet enkel gerealiseerd zijn, maar dat ze anderen kunnen redden van het dilemma van de ondergang, omdat ze hun onschuld niet respecteren.

Als daardoor het respect voor de onschuld ontwikkeld wordt, door hun eigen kinderen, door hun relaties, dan kan de hele natie gered worden.

Wij kunnen dit ook bereiken door Shri Ganesha te vereren, die voortkomt uit Moeder Aarde, het principe van de onschuld bij uitstek.

Moeder Aarde is zo onschuldig: of je goed of slecht bent, zij geeft je fruit en bomen, zij zorgt voor je. Je vertelt leugens, je bedriegt mensen en toch blijft ze voor je zorgen.  Tot op zekere hoogte. Daarna produceert zij één of andere ramp, bijvoorbeeld een aardbeving of zoiets.  Zoals bijvoorbeeld in de streek van Los Angeles.  Bijna elk jaar is daar een aardbeving.

De reden is dat het medium van de film daar gelokaliseerd is en het creëert al deze rare ideeën die het Shri Ganesha-principe in ons beledigen.  Dat is de reden waarom de mensen in deze streek voortdurend gevaar lopen.  Heel Amerika schijnt trouwens gevaar te lopen wat de natuur betreft.  Al deze ideeen vertrekken vanuit Amerika en de mensen aanvaarden ze zonder kritiek.  Ik weet niet waarom ze deze ideeën aanvaarden, maar ze geraken tot bij ons.  Een voorbeeld is Freud.

Freud had geen succes in Duitsland.  De mensen luisterden niet naar hem, maar in Amerika kreeg hij alle steun en daarmee kon hij floreren.

Hij kreeg deze steun omdat hij inging tegen het leiden van een kuis leven.  Hij zei dat het absurd was, nonsens, zielig, dat men er niet zou mogen naar luisteren.  Zijn theorie is gegrondvest op erg lage principes.

En de mensen aanvaardden ze.  Diezelfde Duitsers, diezelfde Oosten.rijkers, diezelfde Europeanen accepteerden Freud zonder kritiek.

Als het van Amerika komt, wordt het op een of andere wijze collectief.  Zoals je weet is Amerika het land van Shri Krishna, die staat voor de mensen, de collectiviteit.  Als iets van Amerika komt " wordt het collectief.  Als het vergif is, verspreidt ook dat zich zeer vlug en het verlamt de hele wereld.

Wij moeten wijs zijn om te kunnen zien wat ons vernietigt, wat ons innerlijk vernietigt.  Voor Sahaja Yogi's is dit erg belangrijk.  Neem bijvoorbeeld een kledingstuk, een sari, die door de wind wordt weggeblazen.

Zelfs al kan je die slechts bij een tipje vastgrijpen, dan kan je hem (tegen)houden en dan kan alles na zekere tijd gered worden.

En dat moet nu gebeuren met de wereld.  Sahaja Yogi's zullen de sari vasthouden, zeg maar: dit universum, met hun wijsheid en hun vast geloof in Sahaja Yoga.

Anders kunnen ook zij weggeblazen worden; als ze niet goed gevestigd, gegrond, vastgezet zijn in hun eigen verlicht geloof in Sahaja Yoga, dan zullen ze weggeblazen worden door die wind die de hele wereld martelt en hem kan vernietigen.  De verantwoordelijkheid van de Sahaja Yogi's in verband met de goede toestand van hun Ganesha-principe is dus zeer groot.  Als dat niet zo is, dan kan de hele Sahaja Yoga beweging uit elkaar vallen.

Ik vraag mannen en vrouwen nederig hun Shri Ganesha te respecteren in hun wijze van leven.  Dat zou het hoogste moeten zijn, het belangrijkste, waar men elke dag moet aan denken, dat wij zeer sterk door Shri Ganesha gezegend worden, namelijk dat wij onze zelfrealisatie gekregen hebben.  Er worden zoveel kwaliteiten aan Shri Ganesha toegeschreven.

Eén daarvan is dat Hij een kind is.  Hij is zeer nederig, Hij is zeer speels, Hij is zeer interessant, Hij is zeer nederig en ondanks zijn gewicht is Hij een lichtgewicht, want Hij kan op een kleine muis zitten.  Hij probeert niet op te vallen, Hij heeft geen grote vahana (rijdier) zoals Vishnu, Zijn vahana is zeer eenvoudig. Het eenvoudigste en kleinste kruipend wezen is een muis.  Hij gebruikt deze muis.  Met deze muis drukt Hij zijn macht uit, namelijk dat Hij geen ander vervoermiddel nodig heeft.

Zijn vervoermiddel is zijn eenvoud; Hij beweegt, Hij treft, dringt door in het leven van de mensen met zeer eenvoudige en zachte middelen.

In Sahaja Yoga moeten we ons realiseren hoe we op anderen indruk maken.  In Sahaja Yoga zal bijvoorbeeld niemand onder de indruk komen als je een grote auto hebt of zoiets, of een rijke levenswijze.

Niemand zal onder de indruk zijn.  Wat op deze mensen indruk maakt, is de eenvoudige uitdrukking van je liefde, door bepaalde gebaren, door bepaalde geschenken of door bepaald gedrag. En Ik heb zeer zachte mensen gekend die zich op zo'n onschuldige, eenvoudige en kinderlijke wijze uitdrukken dat dit het hart van de mensen raakt.  En als Sahaja Yogi's Mij andere Sahaja Yogi's beschrijven, ben Ik altijd verbaasd over de wijze waarop ze hun appreciatie uitdrukken: zeer zacht en zeer liefdevol, delicaat.  Zoals een kind, zoals een kind dat speelt, je amuseert, iets voor je tracht te doen.  Neem bijvoorbeeld Mijn kleinkinderen.  Als Ik Mijn bad neem, zitten ze buiten te wachten met poeder om op Mijn voeten te strooien, met parfum voor Mijn handen.  Dat soort zaken.  Zij zullen er zijn.  Zij werden gerealiseerd geboren.  Ik zei hen niet dat ze dit moesten doen, niemand zei het hen, maar zij zullen daar zitten.

Als Ik ga liggen, dekken ze Me toe en ze zouden al die tijd proberen uit te vissen hoe ze voor Mij kunnen zorgen, alsof ze Mijn ouders zijn.

Ze zouden Mij geleiden als Ik ga wandelen.  En als daar ergens een steen ligt, zouden ze hun hand uitstrekken: "Niet langs hier, hier ligt een steen, pas op.  Langs daar!" Alsof ze Mijn ogen waren en Ik geen ogen had.

Zo zacht.  Ik heb gemerkt hoe ze probeerden voor Me te zorgen toen ze nog kind waren.  Zo zacht.  Ze wisten waar Ik van houd en waarvan niet.  Zo zacht en zekerheidgevend.  Ze probeerden Me te begrijpen.

Dat is een andere kwaliteit van Shri Ganesha, namelijk dat Hij altijd probeert zijn moeder te behagen.  Hij zal niets doen dat haar ongelukkig kan maken.  Hij zal nooit "neen" tegen haar zeggen.  Sommige Sahaja Yogi's hebben de slechte gewoonte om altijd "neen" te zeggen.

Dat mogen ze niet doen.  Ze moeten van Shri Ganesha leren dat ze hun Moeder moeten respecteren.  Wat dat betreft zijn ze een beetje te "slim."Als Ik iets vertel, zeggen ze onmiddellijk: "Neen." Deze slimheid helpt hen niet vooruit.  Veronderstel dat Ik nu zeg dat het morgen is.

Dan zeggen ze meteen: "Neen, neen, neen, ziet u dan niet dat het avond is?" Wat bereik je daarmee?  Ik weet dat het avond is!  Waarom zei Ik dan dat het morgen is?  Om te zien (hoe je zou reageren). Je bereikt niets met "nee" te zeggen: wat bereik je?  Dit is(enkel een bewijs van)zogenaamde "slimheid", maar met dit soort van slimheid zou je jezelf wel eens te slim af kunnen zijn.  Wat bereik je daarmee?  Wat wil je daarmee aantonen?

Wat bereik je?  Wat wil je bewijzen door zo te praten of dat commentaar te geven!  "Dat niet.  Dat is niet zo. Zo is het." Niets!  Maar je wordt de hele tijd getest.  Daardoor zal je te weten komen wat er verkeerd met je is.  Voor mensen die Mij zeer nabij zijn, is het erg belangrijk dat zij begrijpen dat als Ik iets zeg, ze dat niet al te letterlijk moeten opnemen, want Ik ben ook Mahamaya (= de grote illusie).  Misschien was het enkel om je te testen en dan weet je toch niet wat er precies aan de hand is.

Het brein absorbeert dit allemaal, zelfs het testen.  Dan alleen zal je weten dat je getest wordt en dat dit testen er enkel is om je te doen inzien hoe ver of hoe diep je Mij begrijpt.

Anderen interpreteren Mij verkeerd.  Dat is niet goed.  De reden is dat zij niet wijs genoeg zijn.  Zij interpreteren verkeerd.  Zij zeggen: "Moeder zegt dit, dat.  Dit is niet goed, dat is niet goed." Zij proberen op te vallen door te zeggen dat zij Moeder zeer goed begrepen hebben.  Het is nochtans niet gemakkelijk Mij te begrijpen, dat kan ik jullie zeer openhartig zeggen.

Jullie kunnen mij niet gemakkelijk begrijpen.  Probeer jezelf maar te doorgronden.  Ik ben als een spiegel voor jullie.  Als je in de spiegel kijkt, wat zie je dan? je kan de spiegel niet begrijpen, maar je kan wel jezelf begrijpen.  Als je in de spiegel kijkt, probeer dan jezelf te begrijpen.

Je kijkt niet in de spiegel om de spiegel te begrijpen.  Als je de spiegel probeert te doorgronden, dan breekt hij.  Uit!  Je eigen beeld zal ook breken.  Dit is allemaal zeer eenvoudig, maar ook zeer subtiel.  En dat is de kwaliteit van Shri Ganesha, nl. dat Hij weet wat zijn moeder graag heeft.  Alles.  Hij doet wat goed is voor hemzelf, want daarmee behaagt hij zijn moeder.  Hij is vol toewijding voor zijn moeder.

Niet voor iets of iemand anders, voor andere godheden.  Hij vocht met hen allemaal.  Hij trekt er zich niets van aan wie de anderen zijn.  Hij gaat naar anderen toe doorheen het begrip van zijn moeder en respecteert hen door begrip voor zijn moeder.

Sommige mensen kunnen dat niet.  Zij houden vast aan één godheid die ze vereerd hebben of aan een ideologie die ze vroeger koesterden.

Zij hebben dus geen volledige verbinding met Mij.  Hij is verbonden met zijn moeder.  Zij is alles voor Hem.  Zij is de bron van kennis.

Zij is de bron van vreugde, Zij is de bron van waarheid.  Hij hoeft naar niemand anders te kijken.  Het ziet er erg egoïstisch uit om in deze moderne tijd te zeggen dat je je zo moet gedragen.  Maar je kunt begrijpen dat als je iets wil winnen, als je kennis wil verwerven, als je hoger wil stijgen, dat je dan kunt leren van Shri Ganesha. Wat Hij doet en hoe Zijn relatie is met zijn moeder.  Die is zuiverend, voedend, en op resultaat gericht.  Het resultaat is dat je geleidelijk stijgt.

Zoals Ik gisteren aan sommige mensen vertelde: Ik heb niet alles, alle subtiele zaken, van bij het begin gezegd. Jullie zijn geleidelijk gegroeid en in overeenstemming daarmee heb Ik tot jullie gesproken.

Als jullie allemaal zouden geweest zijn zoals Shri Ganesha, zou Ik jullie alles van bij het begin gezegd hebben, maar Shri Ganesha vraagt dat niet, Hij weet het allemaal al, Hij is zeer volwassen.  We kunnen zeggen: de meest volgroeide godheid is Shri Ganesha.

Wat jullie gedaan hebben is het volgende: jullie zijn met wijsheid geleidelijk gegroeid en geleidelijk heb Ik jullie meer verteld.  Maar over veel dingen praatte Ik niet, zoals Genesis, het begin van het leven, hoe wij ontstaan zijn.  Ik heb er in zekere zin wel over gesproken, heel oppervlakkig, op een niet subtiele manier.  Want Ik wil niet dat jullie onderscheidingsvermogen tot op een punt komt dat niet met vibraties kan gecontroleerd worden.

Wat je kan verifiëren met vibraties wordt (echte) kennis en dat is het wat Ik jullie geleidelijk aan vertel. Je zou je beter niet bezighouden met boeken over de oorsprong en dergelijke. Je zou dat beter niet doen, want je verstand wordt er door afgeleid, je doet kennis op die misschien geen echte kennis is en dan begin je te denken: "0, dat weet ik niet en daar weet ik niets van af." Wat je moet weten is zeer eenvoudig: "Wat ben je zelf?" Je bent de Spirit en het licht van de Spirit zal je geleidelijk aan datgene vertellen wat je kunt verdragen.

Hij zal je niets vertellen dat je niet aankunt.  Het is een geschikte analogie als we zeggen dat je het licht bent.  Maar het licht dat jullie dragen, is erg verschillend van dit gewone licht.  Dit licht begrijpt niet, denkt niet.

Het licht dat jullie dragen, begrijpt, denkt en geeft jullie zoveel licht als je kunt dragen.  Het zal niet flitsen, want als het gaat flitsen, zou dat voor jullie een schok zijn.  Het zal niet verflauwen.  Het zal overeenkomen met wat je kunt begrijpen.

Soms zenden de godheden teveel vibraties uit ter gelegenheid van puja's, maar als jullie dat niet kunnen verdragen, zullen ze (die vibraties) jullie niet raken; ze zullen Mij lastig vallen, maar ze zullen niet bij jullie naar binnen kunnen.  Wat je moet begrijpen, is dat het niet zo belangrijk is wat je over dit of dat onderwerp afweet, maar welk niveau je bereikt hebt, welke graad van maturiteit je in Sahaja Yoga bereikt hebt.

Shri Ganesha heeft zoveel kwaliteiten en Ik geloof dat er vandaag onvoldoende tijd is om daarover te spreken, maar geleidelijk aan heb Ik daarover gesproken en deze kwaliteiten kunnen in jullie levenswijze tot uitdrukking komen, als jullie Hem echt respecteren als de enige weg om zijn kwaliteiten te manifesteren.

Moge God jullie zegenen.