Sahasrara Puja. Cabella Ligure (Italy), 5 Mai 2002.

Trebuie să spun că astăzi e o zi măreaţă, ziua în care sărbătorim Sahasrara Puja Sahasrarei. Deschiderea Sahasrarei voastre a fost un eveniment unic. Au existat foarte puţini oameni în întreaga lume, câţiva sufi, câţiva sfinţi, chiar şi în China şi în alte ţări, care au avut Sahasrara deschisă, foarte puţini. Oamenii nu au înţeles niciodată ce au spus sau au scris aceşti sfinţi. De fapt i-au torturat, i-au crucificat şi s-au comportat într-o manieră oribilă faţă de ei, pentru că nu au suportat faptul că ei aveau Realizarea Sinelui.

Aşa că această zi, în care Sahasrara a fost deschisă în mod colectiv, este o zi măreaţă. Fiecare dintre voi aţi primit Realizarea. şi multor oameni din întreaga lume li s-a deschis Sahasrara. Desigur, avem nevoie de mult mai mulţi pentru ca importanţa deschiderii colective a Sahasrarei să fie înţeleasă. Unii au evoluat foarte mult după ce şi-au primit Realizarea. Foarte mult. Au înţeles Sahaja Yoga foarte bine şi şi-au dezvoltat profunzimea, şi conştiinţa. A fi una cu Divinul este o stare de conştiinţă foarte înaltă. Este cea mai mare binecuvântare pentru fiinţele umane. Până acum oamenii erau la un nivel inferior al existenţei, manifestând toate problemele acelui nivel: invidie, ură, toate problemele din ziua de azi, agresivitate, dominare, dorinţa de a-i distruge pe alţii, lipsa de iubire. Toate aceste lucruri au existat pentru că Sahasrara lor nu era deschisă. Aşa că principala noastră preocupare este să deschidem Sahasrara oamenilor din întreaga lume. Este foarte simplu şi o puteţi face cu toţii. Iar rezultatul va fi mult mai bun dacă o veţi face colectiv. Dacă sunteţi colectivi, o puteţi face foarte bine.

Astfel, au venit în Sahaja Yoga persoane cu Sahasrara complet deschisă şi care şi-au simţit profunzimea. Înainte de toate, trebuie să vă percepeţi profunzimea. Dacă nu simţiţi profunzimea fiinţei voastre şi nu sunteţi una cu esenţa personalităţii voastre, nu vă veţi putea bucura de Realizarea Sinelui. În primul rând ar trebui să vă înţelegeţi pe voi înşivă. Dacă nu vă înţelegeţi pe voi înşivă, cum i-aţi putea înţelege pe alţii? Nu puteţi. Deci, Sahasrara trebuie să se deschidă complet, înainte de toate. Complet, însemnând unirea totală cu Divinul. Nu este un lucru dificil. Trebuie doar să meditaţi pentru un timp şi acest lucru se va produce. Sunt foarte fericită să văd că mulţi au dobândit această conexiune şi să întâlnesc astfel de persoane în Sahaja Yoga, care au atins un nivel atât de înalt al simţului colectiv, şi în acelaşi timp conştiinţa unui suflet realizat. Cum se manifestă conştiinţa unui suflet realizat? Asta trebuie să înţelegem astăzi. Aşa cum am spus este o zi foarte importantă. Conştiinţa este acum de o asemenea natură, încât ar trebui să ştiţi ce se întâmplă în această lume şi cum puteţi ajuta, cum puteţi ajuta oamenii să ajungă la această conştiinţă. Până când nu aveţi cunoaşterea completă de Sine, încrederea şi puterea deplină a Sinelui, nu o veţi putea face.

Ziua Sahasrarei trebuie sărbătorită numai pentru a vă întări conexiunea cu Divinul, astfel încât conştiinţa voastră să devină complet iluminată, şi să percepeţi adevăratul înţeles în toate. Am văzut că în atât de multe ţări oamenii au aderat foarte repede la Sahaja Yoga. Surprinzător, în Africa, unde se presupune că nu sunt ţări foarte dezvoltate, Sahaja Yoga merge bine. Mii de oameni şi-au primit Realizarea. Cei din ţările dezvoltate au mers dincolo de ţelul ascensiunii, cred. Acesta trebuie să fie motivul. Trebuie să se întoarcă de la stadiul de dezvoltare, la acea stare de unde se pot înălţa. Astfel, deşi şi-au primit Realizarea, nu evoluează atât de repede cum o fac cei care nu sunt încă atât de avansaţi şi modernizaţi. Şi totuşi transformarea a avut loc în atâţia oameni şi atât de mulţi au reuşit să evolueze foarte bine. Dar aş spune că atunci când meditaţi ar trebui să dezvoltaţi o stare de martor şi în exterior. Ar trebui să încercaţi să aflaţi care este problema, unde greşiţi, unde greşesc ceilalţi şi cum puteţi preveni aceste greşeli. Doar cu vibraţiile voastre puteţi corecta atât de multe lucruri în ţara voastră, în familia voastră, oriunde. şi vedeţi cum creşte Sahaja Yoga în aceste timpuri. Există aşa o nevoie şi o dorinţă de a primi Realizarea Sinelui.

Dar abordarea voastră ar trebui să fie plină de iubire şi plină de înţelegere. Ei vin din întunericul ignoranţei şi trebuie să intre în atmosfera iluminată divină, care poate fi orbitoare pentru ei. Aşa că, încet, încet, dacă dezvoltaţi blândeţea şi iubirea pline de ardoare pentru ei, sunt sigură că veţi putea să-i ajutaţi mai mult în ascensiunea lor. Nu are rost să vă supăraţi pe ei, pentru că sunt atât de ignoranţi. Ei nu ştiu ce fac. Aşa cum a spus Christos: „Ei nu ştiu ce fac.” Deci trebuie să-i faceţi să înţeleagă că acţiunile şi înţelegerea lor sunt încă precare, şi nu sunt atât de înalte, ca în cazul sufletelor realizate. Chiar şi după Realizare descopăr că oamenii au o problemă. Au încă problema trecutului lor, care s-a încheiat deja, care este mort, dar ei încă sunt preocupaţi de trecut. Iar conştiinţa şi iluminarea oricât de mari, nu le arată ce este greşit cu ei. De exemplu, luaţi cazul egoului. Egoul este atât de mare. În ţările occidentale, care sunt atât de dezvoltate, egoul s-a dezvoltat şi el. Iar ei trebuie să afle care este problema lor. Acest ego vine de la o anumită conştientizare că eşti o persoană extraordinară, că eşti cineva, că ai părinţi iluştri sau poate proprietăţi întinse, sau poate ocupi o poziţie înaltă, sau orice altceva. Poate veni de la orice, iar această conştientizare este împotriva conştiinţei voastre, pentru că nu este adevărată. Nu sunteţi modelaţi de aceste lucruri exterioare, ci sunteţi modelaţi de conştiinţa interioară. Şi această conştiinţă trebuie să crească. Trebuie să înţelegem de unde şi cum dobândim acest ego, din ce motiv.

Ieri am simţit că mulţi erau pe partea dreaptă. Partea dreaptă nu vă ajută. Vă creează probleme, boli şi de asemenea este inutil să avem Sahaja Yoghini pe dreapta. Deci, important este să înţelegem puterea iubirii. Cea mai înaltă şi măreaţă putere este puterea iubirii. Şi dacă reuşiţi într-un fel sau altul să renunţaţi la mânie, la lăcomie şi la egoul vostru, dacă puteţi face asta, puteţi fi în Sahasrara. Acum doar priviţi jocul egoului. Vă împiedică ascensiunea spirituală. Numai la nivelul egoului se pierd fiinţele umane, pentru că ajunşi la ego, merg către stânga sau către dreapta şi pot intra prea mult pe partea dreaptă sau pe partea stângă. Pot ajunge în oricare dintre aceste două extreme.

Deci, întâi de toate trebuie să ne corectăm egoul. Ce ar trebui să facem în ce priveşte egoul? Ar trebui să ne observăm şi să râdem de noi înşine. Ce ego avem? Pentru ce? Suntem fiinţe umane care au devenit acum divine. şi cu această lumină în interior, reflectând Divinul, trebuie să înţelegem că suntem parte integrantă din El, suntem doar o picătură din Oceanul Iubirii. Dacă vă puteţi reduce egoul, dacă îl puteţi aduce la adevăratul sens al fiinţei voastre, atunci veţi evolua mai bine. În Occident acest ego este foarte, foarte mare. şi orice greşeală aţi face, credeţi că este un lucru corect, pentru că egoul oricum vă susţine. În timp ce, dimpotrivă, în ţările care nu sunt încă dezvoltate, problema oamenilor nu este egoul, ci superegoul. Acesta poate fi corectat. Însă egoul este duşmanul vostru, creat de voi înşivă. Aşa că trebuie să luptaţi împotriva lui şi să vedeţi singuri de unde vine. Ar putea proveni de la ţara sau familia din care faceţi parte, poate veni de oriunde.

Deci, întâi de toate, dacă vrem să intrăm în Sahasrara, trebuie să fim atenţi la ego. Căutând o soluţie pentru deschiderea colectivă a Sahasrarei, am descoperit că ceea ce Mă împiedica era egoul oamenilor. A trebuit să lupt împotriva egoului oamenilor. Pentru că sunt o persoană simplă, fără orgoliu, nimic de acest gen, oamenii încercau să Mă reducă la tăcere, spunându-Mi tot felul de lucruri. Dar i-am înţeles, pentru că aveau problema egoului. şi odată ce acest ego se măreşte şi încearcă să domine, pot exista persoane asemeni lui Hitler în această ţară, pot exista oameni oribili ca el, oriunde în lume. Primul lucru pe care trebuie să-l înţelegeţi este că niciodată nu ar trebui să vă supuneţi persoanelor cu ego. Bineînţeles, nu trebuie să vă luptaţi cu ele, dar trebuie să aveţi încredere în voi pentru că sunteţi cei care au dobândit Realizarea Sinelui. Sunteţi mult mai puternici decât ei. Puterile Mele lucrează numai în cazul sufletelor realizate. Veţi fi surprinşi, ele rezolvă multe lucruri, ceea ce s-ar putea să nu se întâmple în cazul oamenilor cu ego.

Aşa cum am aflat zilele trecute, în Africa oamenii devin brusc invizibili. A avut loc o lovitură de stat. Preşedintele care era Sahaja Yoghin a devenit invizibil şi nimeni nu l-a putut găsi. Pentru că sunt foarte abandonaţi. Sunt atât de abandonaţi încât obţin avantajele puterilor Mele. Voi toţi ar trebui să folosiţi puterile Mele, care vă protejează. Această protecţie este foarte, foarte puternică, în special pentru oamenii care sunt foarte profunzi în Sahaja Yoga, care au ajuns la acel nivel. Întâi de toate, ar trebui să aveţi completă încredere în voi înşivă că sunteţi Sahaja Yoghini nu egoul. „Sahaja Yoghin” înseamnă că nu puteţi avea ego. Această problemă a egoului are origini multiple, ştiţi asta, dar trebuie înlăturată. Asemeni unui râu care, în curgerea sa, adună mâl şi gunoaie, dar când întâlneşte marea, devine una cu ea. În acelaşi mod voi înşivă trebuie să deveniţi. Pentru a deveni marea, trebuie să uitaţi toate influenţele pe care le-aţi absorbit şi toate ideile greşite pe care le-aţi preluat. Aceste idei pot veni de oriunde. Nu ştiu cum să le numesc generic pentru că sunt atât de multe. Oamenii devin nebuni uneori din cauza acestui ego. Este important deci să vă urmăriţi egoul în starea de martor, cum lucrează, cum vă afectează temperamentul, cum vă strică relaţiile, cum vă prosteşte. Egoul vă transformă în primul rând într-o persoană foarte stupidă şi începeţi să vă purtaţi în aşa fel încât oamenii încep să creadă că „Oh, eşti cea mai stupidă persoană din lume”. Dar nu vă ajută cu nimic, pentru că dacă toţi cred că eşti o persoană stupidă, ce se va întâmpla de fapt? Dimpotrivă, dacă aveţi înţelepciune, dacă aveţi pace, dacă aveţi acel temperament special care se bucură de tot în viaţă, şi de asemenea un temperament colectiv, aceasta va avea efect, îi veţi impresiona. Pentru că în acea lumină îşi pot vedea propria stupiditate, propria falsitate, totul. Şi vor realiza că ceea ce gândesc nu este adevărat. „Domnul acesta este mult mai profund decât mine. Are ceva ce eu nu am.” Este foarte important pentru noi toţi.

În Sahaja Yoga avem lideri. Asta nu înseamnă că devin cu adevărat lideri, ci înseamnă că ei au o profunzime mai mare. Dacă nu au profunzime, ies din Sahaja Yoga. Dacă au profunzime atunci sunt lideri, în sensul că ceilalţi îi văd şi se bucură cu adevărat că sunt acolo. Deci ar trebui să vă priviţi pe voi înşivă în orice situaţie. Aş spune că mai ales liderii trebuie să o facă, pentru că toţi se uită mai întâi la ei, luîndu-i drept idealuri. În cazul Meu, vor spune că „Mama este, până la urmă, Mama. Ce putem obţine de la Ea?” Dar de la lideri pot învăţa şi pot înţelege ce este greşit şi nu se cuvine să facă. Întâi de toate ar trebui să fiţi modele, modele ale Sahaja Yoga. şi asta v-am spus mereu: „Scăpaţi de ego!” Este cel mai rău lucru pentru că, în primul rând, vă dă mânie. Credeţi că sunteţi ceva măreţ, că puteţi face una şi alta pentru că sunteţi Sahaja Yoghin. Nu este adevărat. Dimpotrivă, deveniţi extrem de umili, extrem de umili, şi faceţi lucruri corecte. Nu mai sunteţi aroganţi şi plini de mânie. Mânia este înlăturată complet, complet. Vă dă echilibru, vă dă înţelepciune, prin care înţelegeţi care este scopul vostru pe acest Pământ, de ce v-aţi primit Realizarea, de ce sunteţi o personalitate divină. Este o responsabilitate foarte, foarte mare. Nu trebuie să vă faceţi griji pentru voi înşivă.

Dumnezeu va avea grijă de voi, în toate aspectele. Vă va proteja, va avea grijă de voi, va face tot ce este necesar pentru voi. Dar în caz că aveţi ego, vă izolaţi de realitate, de adevăr şi deveniţi foarte irascibili şi aroganţi. Toate astea trebuie să dispară. Sahaja Yoghinii sunt sfinţi, chiar mai mult decât sfinţi, pentru că se pot manifesta mai bine decât ei. Au puteri în interiorul lor, pe care le pot folosi, şi prin care pot dovedi celorlalţi că au forţă interioară, şi pot ţine sub control totul, mult mai bine decât îşi închipuie. De exemplu, dacă apare o problemă şi toată lumea este afectată de ea. Dacă reuşiţi să intraţi în starea de martor, problema va dispărea. Va fi înlăturată din întreaga lume. Nu poate persista. Aşa cum vedeţi, în zilele noastre, lumea este într-un haos complet, plină de oameni absurzi, mânioşi, dominatori, care ies în faţă şi preiau conducerea. În astfel de momente dacă veţi privi cu detaşare aceste lucruri, toate acestea vor dispărea. Pentru că sunteţi foarte puternici, foarte puternici.

Dar întâi de toate trebuie să ştiţi că pentru a vă folosi puterea, este necesar să fiţi echipaţi. Dacă sunteţi echipaţi în interior, o puteţi face. Dar în niciun caz cu egoul vostru. Egoul este cel mai mare obstacol în calea ascensiunii voastre. Vedeţi, egoul este într-un punct dincolo de care trebuie să treceţi pentru a ajunge în Sahasrara. Şi Sahasrara este foarte uşor de străpuns dealtfel. Dar dacă aveţi ego, sunteţi deja pierduţi în mrejele lui. Pentru a evita asta, trebuie să vă urmăriţi pe voi înşivă. Egoul mă face egoist? Cine se crede? Egoul este foarte limitat, vă face să fiţi limitaţi şi nu mai vedeţi care este scopul vieţii voastre. Nu înţelegeţi de ce aţi devenit suflete realizate. Sunteţi preocupaţi doar de propriile voastre probleme, de familia voastră, de copiii voştri, lucruri de acest gen, de un nivel inferior. Dar dacă aveţi un temperament lipsit de ego, sunteţi foarte eficienţi, întreaga putere se manifestă. Am văzut cât de mare este puterea Sahasrarei. A înfăptuit miracole în interiorul unora, care s-au transformat atât de mult. Dar din cauza egoului, mulţi nu sunt încă la nivelul la care putem să-i numim Sahaja Yoghini.

Sunt aici pentru a vă spune aceste lucruri. În acele timpuri când au venit acei sfinţi, nu a existat nimeni care să-i ghideze. Dimpotrivă, au fost atât de abuzaţi de cei din jur, iar oamenii nu au înţeles niciodată de ce nu au deloc ego, de ce sunt atât de umili. Aşa că i-au tratat foarte rău. Dar acum voi aveţi puteri. Trebuie să ştiţi cum să le folosiţi. Dar faptul că aveţi puteri nu ar trebui să vă dea în niciun caz ego. Dimpotrivă, ar trebui să fiţi umili. Aveţi puterea de a fi umili şi doar aşa veţi înţelege că aceşti oameni nu sunt încă suflete realizate, sunt la un nivel inferior. Sunt încă prinşi în mrejele egoului, sunt la un nivel inferior şi trebuie să evolueze. Când veţi înţelege asta, atunci nu numai că vă va fi milă de ei, dar îi veţi trata cu înţelegere, şi Divinul vă va ajuta într-un fel, şi vă va rezolva problemele.

Observ că mulţi dintre voi aveţi uneori griji mărunte. şi sunt surprinsă că sunteţi preocupaţi de ele. Sunteţi atât de puternici, de fapt. De aceea, trebuie să ştiţi ce puteri aveţi la nivelul Sahasrarei. Sunt o mie de puteri, o mie de puteri iluminate în interiorul vostru. Dacă înţelegeţi asta, atunci veţi înţelege şi că nu are rost să aveţi ego pentru că aveţi atât de multe puteri în voi, pe care nu le-aţi folosit. Ar trebui folosite. Dar din cauza egoului nu reuşiţi. Cu iubire, puteţi. Cu iubire puteţi reuşi şi puteţi realiza multe. Deci, v-aş ruga pe toţi să faceţi un legământ astăzi, că nu-i veţi mai da nicio şansă egoului vostru. Vom renunţa la el. Vom renunţa la egoul nostru pentru că nu are niciun sens, este un obstacol între noi. Când Sahasrara vrea să se deschidă, nu poate din cauza obstacolului cauzat de ego. Aşa că este mai bine să nu aveţi niciun fel de ego. Puteţi cânta foarte bine, puteţi fi orice în viaţă, poate o persoană importantă sau altceva de acest gen. Nu are nici o însemnătate. În aceste timpuri avem nevoie de persoane fără ego, care au puteri ce se manifestă pe deplin în interiorul lor. Odată cu deschiderea Sahasrarei, toate aceste puteri ar trebui să curgă dacă Sahasrara este complet deschisă. Toate aceste puteri ale iubirii ar trebui să curgă. Veţi fi uimiţi, oriunde merg, oamenii Mă îndrăgesc pur şi simplu. Nu ştiu de ce, nu le fac nimic, doar că ei simt iubirea Mea.

Aşa ar trebui să fie, oamenii să simtă iubirea voastră şi ar trebui să ştie că sunteţi o persoană plăcută. Asta este ceea ce vă face speciali, foarte speciali, pentru emanciparea acestei lumi. Aceasta este misiunea voastră, nu să strângeţi bani sau să faceţi tot felul de lucruri fără sens. Sunteţi aici pentru o muncă foarte, foarte importantă, aceea de a ridica oamenilor energia Kundalini şi de a-i face conştienţi de măreţia lor. Fiinţele umane nu au fost create doar pentru lupte şi conflicte, nici pentru a face jocuri politice şi tot felul de trucuri murdare. Fiinţele umane nu au fost create pentru a duce o viaţă foarte josnică şi trivială, aş spune. Suntem în această lume pentru a face măreaţa muncă a lui Dumnezeu, Creatorul nostru. Iar acest lucru este posibil dacă sunteţi conştienţi că Sahasrara voastră a fost deschisă şi în Sahasrara rezidă puritatea, nu toate aceste lucruri mărunte pentru care vă faceţi griji.

Unii oameni încearcă să profite de Sahaja Yoga gândind că le poate merge mai bine, pot beneficia de ajutorul altora. Nimic de acest fel. Puteţi să vă ajutaţi pe voi înşivă, nu aveţi nevoie de alt ajutor. Dimpotrivă, voi trebuie să îi ajutaţi pe alţii. Nu este nevoie să aşteptaţi ca alţii să vă ajute. Luaţi cazul Meu, sunt o gospodină obişnuită, dar ce am realizat în întreaga lume? Cum? Doar prin puterea iubirii. Singura diferenţă este că Eu îmi pot folosi puterea iubirii, însă voi nu ştiţi cum să o folosiţi. Este singura problemă. Dacă vreţi să vă folosiţi puterea iubirii, o puteţi dezvolta prin meditaţie. Cu ajutorul ei puteţi atrage oamenii şi îi puteţi înţelege. Problema lor este că nu sunt Sahaja Yoghini, şi nu au toate aceste binecuvântări sau conexiunea cu Divinul. Gândiţi-vă, voi sunteţi conectaţi cu Dumnezeu. Iar Dumnezeu este atât de măreţ, a creat întregul univers, v-a creat pe voi şi a înfăptuit tot ce e grandios în această lume. Deci, ce sunteţi voi? Sunteţi parte integrantă a Puterii Divine. Aşa că de ce să nu folosiţi pe deplin puterea divină din interior, cu dragoste şi înţelegere, pentru a vă dezvolta înţelepciunea din interiorul vostru? Trebuie să vă spuneţi, „Suntem suflete realizate”. Asta înseamnă că sunteţi o personalitate specială, foarte specială.

Au existat foarte puţine suflete realizate în această lume, dar acum văd că avem atât de multe. Dar totuşi, lipseşte ceva, există unele probleme din cauza egoului vostru. Nu ar trebui să căpătăm ego pentru nimic. Totul este pieritor. Numai iubirea şi personalitatea divină nu sunt trecătoare, nu pier. Aţi văzut că sfinţii, deşi plecaţi din această lume, rămân mereu în memoria oamenilor. Ne amintim versurile lor. Deşi nu au putut deschide Sahasrara, nu au putut da Realizarea oamenilor, totuşi, datorită personalităţii lor, sunt respectaţi. Şi se ştie că au înfăptuit lucruri extraordinare, adevărate miracole. În acelaşi fel, puteţi să vă vedeţi propriile miracole şi vă puteţi da seama de ce sunteţi în stare acum când sunteţi conectaţi cu Divinul. Trebuie să ştiţi asta. Oricând sunteţi confruntaţi cu un pericol, cu o problemă, spuneţi-vă: „Vei fi salvat.” Mulţi dintre voi au fost salvaţi astfel, fără îndoială. Dar asta nu este suficient. Pentru ce sunteţi salvaţi? Care este semnificaţia vieţii voastre? De ce trăiţi? Care este scopul? De ce v-a salvat Dumnezeu şi v-a dat atâtea? Pentru că sunt atâtea de făcut în această lume. Voi sunteţi soldaţii adevărului aş spune, soldaţii virtuţii, şi trebuie să aveţi un curaj imens şi în acelaşi timp să înţelegeţi cine sunteţi de fapt.

Deci trebuie să aveţi cunoaşterea Sinelui. Trebuie să vă cunoaşteţi pe voi înşivă. Trebuie să aveţi cunoaşterea de Sine, a ceea ce sunteţi. Dacă n-o aveţi, la ce foloseşte deschiderea Sahasrarei? Cunoaşterea Sinelui nu vă dă mândrie, nimic, dar vă dă responsabilitatea a ceea ce trebuie să faceţi, a ceea ce trebuie să înfăptuiţi. Sahaja Yoga nu este doar pentru voi, ci voi trebuie să ajutaţi întreaga lume. Vă rog, încercaţi să înţelegeţi. Uneori credem că Sahaja Yoga este pentru propria nostră dezvoltare şi sănătate sau alte lucruri de acest gen. În niciun caz. Este pentru a-i ajuta pe ceilalţi. Aveţi puteri pe care nu le folosiţi. Sunteţi încă ocupaţi. Primesc scrisori în care spuneţi: „Am această problemă”. De ce nu vă puteţi corecta? Dacă nu vă puteţi corecta, cum îi puteţi corecta pe alţii? Asta este. Am observat că deja conştientizaţi în înţelegerea voastră că sunteţi măreţi, că nu sunteţi persoane obişnuite. Şi această conştientizare trebuie practicată şi folosită în aşa fel încât să demonstreze că sunteţi Sahaja Yoghini. Nu sunteţi mai prejos decât oricare dintre sufi, suflete realizate sau sfinţi. Nu sunteţi mai prejos. Aveţi puteri pe care ei nu le-au avut, puteri de care ei nu au fost conştienţi, în timp ce voi le aveţi. Încercaţi să înţelegeţi ce puteri deţineţi.

Dar înţelegând asta nu ar trebui să cădeţi pradă mândriei, pentru că este munca voastră şi trebuie să o îndepliniţi. Şi vă veţi bucura de ea pentru că nu o veţi face cu ego. Dacă veţi reuşi, va fi foarte bine. În ultimul timp egoul s-a diminuat foarte mult, aş spune. Aud de la unii că egoul nu mai este atât de mare. Dar uneori încă se poartă ciudat, se luptă între ei şi alte lucruri de acest gen. Şi totuşi trebuie să spun că toată munca din ultimii ani, au dus-o la bun sfârşit, conlucrând între ei. Deci, trebuie să vă urmăriţi şi să vă observaţi egoul. De ce trebuie să fiţi egoişti? Unii oameni au ego pentru că trăiesc într-o anume ţară, alţii... Vreau să spun că este doar un mit. Totul este o iluzie. V-aţi fi putut naşte oriunde. Dar căpătaţi ego pentru că v-aţi născut într-o anume ţară. Şi e ceva de care ar trebui să vă fie ruşine pentru că ţara voastră, oricare ar fi ea, nu este dezvoltată spiritual, aşa că de ce aţi fi atât de mândri de ea? Când veţi reuşi să vă ajutaţi conaţionalii să evolueze spiritual, atunci, desigur, veţi putea fi mândri de ţara voastră. Dar nu văd asta.

Deci trebuie să vă străduiţi. De asemenea, sunt fericită să văd că Sahaja Yoga s-a răspândit peste tot în lume. Şi asta foarte repede. Ia amploare în ţări de la care nu am avut niciodată aşteptări. Deci, există oameni atraşi de Sahaja Yoga, peste tot în lume. Doresc să-şi primească Realizarea Sinelui şi vor să ştie ce este dincolo de această viaţă umană. Nu vor să-şi mai irosească vieţile ca fiinţe umane, ci să devină fiinţe „super-umane”, Sahaja Yoghini. Deci, trebuie să vă observaţi egoul într-o stare de martor, cum lucrează şi cum încearcă să vă abată de la calea cea dreaptă. Trebuie să fiţi foarte atenţi la acest aspect, pentru că Sahasrara este ultimul centru care trebuie deschis. Odată ce este complet deschis, sunteţi una cu Divinul şi toate problemele voastre sunt rezolvate. Pentru că aceste probleme sunt atât de frivole şi lipsite de sens. Şi vor dispărea de îndată ce Sahasrara voastră va fi deschisă. Este atât de frumos, că azi, fiind o zi foarte specială, cele trei stele se aliniază, şi binecuvântările sunt deosebite. Dacă puterile voastre cresc, toţi aceşti oameni foarte răi, care încearcă să acapareze societatea cu absurdităţile lor politice şi lucruri de acest gen, vor dispărea. Ei nu au puteri, vor dispărea cu toţii. Deci, înainte de toate, temperamentul vostru lipsit de ego îi va ajuta, îi va ajuta pe toţi.

Dumnezeu să vă binecuvânteze.