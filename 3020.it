(03/2021 SOTTOTITOLI, traduzione verificata)
S H R I   M A T A J I   N I R M A L A   D E V I
“La confusione, un segno dei tempi moderni”
Programma Pubblico 
Caxton Hall, Londra (G.B.), 14 Luglio 1980

Ai giorni nostri, nei tempi moderni, dobbiamo affrontare molta confusione. È un segno dei tempi moderni. Contemporaneamente, si sta manifestando, a livello di massa, l’urgenza di ricercare la verità.

Non è soltanto un individuo a sentirla; non sono solo otto o dieci persone a percepirla; bensì intere masse, folle e moltitudini sentono che occorre cercare una risposta, che occorre scoprire perché vi trovate qui, che dovete scoprire chi siete, dovete scoprire la vostra totalità, dovete scoprire il Tutto.

Vi è un grande movimento che, in modo molto sottile, sta spingendo le masse verso questa ricerca. Ma forse non abbiamo idea di quale sia l’atmosfera in cui siamo nati, di quale sia la situazione, di come sia predisposto l’intero palcoscenico. Non ne abbiamo idea.

Così come abbiamo dato per scontato noi stessi come esseri umani, diamo per scontato tutto quanto. Siamo nati come esseri umani in seguito alla nostra evoluzione, ma non vogliamo nemmeno interrogarci sul perché ci siamo evoluti dall’ameba fino a questo stadio.  Evitiamo proprio tutti i perché. Vogliamo vedere tutto ciò che esiste con gli occhi, le orecchie; vogliamo comprendere mediante gli organi di senso. Tuttavia vi è ancora questa impellente necessità di sapere che cosa c’è al di là.

L’atmosfera nella quale siamo nati non può essere compresa se non si ha la luce per capire perché esiste l’oscurità, e la Terra non era mai stata pervasa da un’oscurità tanto profonda.

Mai, mai prima è stata ai livelli di oggi. Ecco perché nasce la confusione.

E ciò genera un’azione e una reazione: tanto più imperiosa è la necessità, tanto maggiore è la confusione e tanto maggiore è l’oscurità.

L’oscurità che ci circonda non proviene solo dall’ignoranza come accadeva prima. Nei Veda e in tutti i testi sacri, ovunque, è scritto che occorre illuminare se stessi. Occorre avere la luce. Anch’io ero solita dire la stessa cosa, per non spaventarvi troppo. Pensavo: “Prima avranno la luce, poi saranno in grado di vedere”.

Per tre anni non ho detto niente, neanche una parola a proposito di questa oscurità, dell’origine di questa oscurità, finché la gente non ha iniziato a rendersene conto da sola – sapevo che se ne sarebbe accorta – e quindi ho dovuto iniziare a parlarne.

Dobbiamo comprendere che le forze sataniche sono state liberate da qualche orribile satana, come evasi in fuga. Vi sono migliaia e migliaia di entità, controllate da alcuni individui molto sinistri, malvagi. Si definiscono grandi personalità, guru o magari santi, organizzatori, potete chiamarli in qualsiasi modo. Essi controllano le forze sataniche e noi siamo completamente circondati da queste forze sataniche. Non appena cerchiamo di proiettarci nei loro territori, veniamo catturati.

Esaminiamo in che modo entriamo in queste aree, perché vi rimaniamo coinvolti e qual è il rimedio a queste forze sataniche.

In primo luogo, ci proiettiamo nelle loro aree mediante la nostra mente subconscia, che è stata descritta da molti psicologi. Loro li definiscono poteri psichici, ma non sono solo psichici, vi è qualcosa di più.

A causa dei nostri condizionamenti, delle nostre paure, ci formiamo una mente individuale. La mente va suddivisa in due aspetti. Il termine inglese ‘mente’ è diverso dal sanscrito manas. Manas è tutto ciò che in voi forma il super-ego; tutto ciò che in voi è un condizionamento è manas.

L’ego è diverso. La mente è formata da super-ego ed ego; dei due, il super-ego è l’aspetto della mente che inizia a creare le abitudini.

Ad esempio, gli esseri umani hanno la capacità di crearsi abitudini con gran facilità a causa delle attività del super-ego. Chi adesso sta seduto su una sedia - magari la usa da dieci anni - non riesce a stare seduto in terra. In questo modo la materia inizia a dominarci e noi iniziamo a diventarne schiavi.

Quando la nostra attenzione è ossessionata dalla materia, dal materialismo, e iniziamo a proiettarci nel regno del materialismo, accettando il dominio di qualsiasi tipo di materia... Supponiamo, ad esempio, che qualcuno sia un fanatico di calcio. Va bene apprezzare qualcosa, ma noi non sappiamo darci un limite. Continuiamo a proiettarci in esso in modo incontrollato tanto da diventarne schiavi, ed iniziamo ad identificare noi stessi e la nostra realizzazione personale con il calcio. Arriviamo al punto di perdere completamente l’equilibrio.

Invece, i poteri psichici derivano in realtà dalle abitudini di tipo sessuale. Quando iniziate ad indulgere al sesso, alle sue perversioni e a tutte queste cose, sprofondate nella letargia, nel subconscio, nel subconscio collettivo.

E nel subconscio collettivo si annidano entità immonde di ogni tipo – subdole, intriganti, timorose, possiamo definirle masochiste – vi sono entità di questo genere. Sono lasciate libere, quindi si trovano lì. Esse vi catturano; a quel punto voi indulgete a tutte le perversioni sessuali, cose di ogni genere, continuando a dire: “Che c’è di male? Che c’è di male?”.

Se rimanete nel subconscio, cadrete nell’alcolismo, nelle droghe. Sono abitudini che provocano letargia. La spiegazione che si dà è che le persone molto attive sono aggressive, quindi si adotta questo stile di vita a causa del quale si sprofonda nella letargia.

Quando però vi spostate troppo in quest’area, tutte queste orribili entità vi catturano, voi vi identificate con loro ed esse tentano ogni sorta di espedienti attraverso di voi. Diventano molto efficaci.

Ora, questi guru vi assegnano dei mantra e cose del genere; sono i nomi di queste entità che vivono nell’oscurità. Recitando questi mantra, ci entrate anche voi. Esistono molti metodi: da tutti gli spiritisti alle percezioni extrasensoriali e tutte le cose di questo genere che accadono nel mondo.

Voi potete giudicarle dal fatto che non parlano dell’Assoluto, non parlano dello Spirito che risiede in voi. Parlano dell’amore, ma tutto ciò che fanno va contro l’amore. Parlano di vostro fratello, padre e madre morti: “Siete in grado di parlare con loro? Se volete, potete conversare con loro”.

Ma tutti loro vi incatenano al subconscio, a quell’atmosfera raccapricciante e voi non ne siete consapevoli, lo accettate e basta.

Vengono liberate forze negative di ogni tipo.

L’altro aspetto ancora più pericoloso è l’area del sopraconscio dentro di noi, sul lato destro.

In un lato (sinistro, ndt) voi raccogliete le vostre emozioni e le proiettate. Quando proiettate le vostre emozioni, potete raggiungere ogni limite. Ho visto, ad esempio, persone piangere, dolersi, lamentarsi leggendo poesie davvero orribili come quelle di Lord Byron[1]. Questi individui vi proiettano nel subconscio dove siete contenti di essere tristi.

Siete contenti di essere infelici e non volete nemmeno che qualcun altro sia felice. E volete insistere, continuare con questo stile drammatico, romantico, a causa del quale vi considerate persone molto infelici e pensate che tutto il mondo vi stia tormentando, mentre voi siete molto buoni. In questa operazione distruggete voi stessi, distruggete il vostro essere e ricoprite completamente il vostro Spirito con le vostre idee subconsce.

Gioite delle vostre sofferenze: riuscite ad immaginare? Persino se di fronte a voi c’è la gioia, direte: “Oh, non credo che potrò averla”. Ciò accade perché non ne siete consapevoli; ma quando la si ha, si inizia semplicemente a gioire!

L’altro lato (destro, ndt) si attiva quando usate la razionalità che ha origine dalla vostra mente.

Da un lato adoperate le vostre emozioni scaturite dal cuore - il cuore rivolto verso l’esterno, direi – mentre, dall’altro lato, usate il cervello, la razionalità; iniziate a risolvere i problemi mediante la razionalità. Essa però non ha controllo: potete razionalizzare tutto, potete razionalizzare persino un omicidio, le guerre, qualsiasi cosa, qualsiasi tipo di aggressione compiate.

Se chiedete ai russi, vi risponderanno in modo razionale sul perché stiano aggredendo l’Afghanistan[2]. Se chiedete agli americani, daranno spiegazioni razionali delle loro aggressioni a tutti i Paesi in via di sviluppo.

Tutti credono di avere assolutamente ragione: gli spagnoli che andarono a sterminare tutte le civiltà dell’Argentina, del Perù e di tutti questi luoghi; oppure gli inglesi, che quando non amano qualcuno, credono di avere il diritto... se dicono: “Non ci piace”, credono di avere il diritto di dire tutto ciò che vogliono, di maltrattare chiunque vogliano. Credono di poterlo fare soltanto perché questo qualcuno non è di loro gradimento. Oppure qualsiasi altra gente di questo genere.

Nei Paesi in via di sviluppo è più attivo il subconscio, molto più attivo; mentre nei Paesi sviluppati è più attivo il sopraconscio.

Sono entrambi la stessa cosa: sono tutti e due immersi nella stessa oscurità, non vi è differenza. Soltanto il colore può essere diverso: potremmo dire che uno è immerso nel fumo nero del carbone e l’altro nel fumo giallo del benzoino, sono entrambi ugualmente soffocanti.

L’altro lato, il destro, è più pericoloso perché non dà segnali evidenti. È l’ego. Voi ritenete che qualcosa sia razionale, iniziate a risolvere i problemi in modo razionale, ma dove andate a finire? In litigi, dispute, lotte, omicidi, violenza.

Qualsiasi organizzazione basata su questi due aspetti, qualunque sia l’intenzione - buona o cattiva - finisce così: da un lato sfocia negli intrighi, nell’astuzia e nella letargia; dall’altro genera violenza.

Oppure può anche avvenire il contrario: alcune persone letargiche possono essere estremamente violente ma, essendo molto letargiche, impiegano del tempo a reagire. Non è facile rendere molto violenti gli individui letargici, perché non è rimasta loro molta forza di volontà. L’altro lato, il sopraconscio, è in una situazione molto pericolosa. Esso è controllato da molti guru.

Naturalmente, come vi ho detto, anche l’aspetto psichico è controllato da molti guru che sostengono che si può arrivare a Dio mediante il sesso. Io non condanno il sesso, assolutamente. Ciò che dico è che deve esserci moderazione, santità nel sesso.

Riguardo al lato destro, non sto contestando la razionalità, ma la razionalità dovrebbe essere (unita alla) saggezza. Se non vi è saggezza, la razionalità può essere molto pericolosa.

Ma il pericolo proviene non da voi stessi, ma soprattutto dall’esterno: quando entrate in queste proiezioni, venite controllati attraverso i vostri limiti.

Qui potete vedere (probabilmente sullo schema del corpo sottile, ndt) il lato sinistro, il lato destro, l’ego e il super-ego.

Sono come palloni, e un pallone si muove in modo da farvi identificare con voi stessi; l’altro si muove in modo opposto e i due palloni vi tirano da entrambi i lati.

(I falsi guru) vi danno dei mantra; questi mantra non sono altro che proiezioni della vostra razionalità, della vostra mente. La chiamiamo magia nera, in parole semplici, oppure possiamo chiamare una magia gialla e l’altra magia nera, come preferite.

Sono tutte la stessa cosa. E per mezzo di questa proiezione, si può uccidere. Stando seduti da qualche parte, si può uccidere. Si può fare tutto quel che si vuole rimanendo seduti da qualche parte, e lo chiamano potere!

Si raggiunge l’area del sopraconscio quando si è avidi di potere, quando si ambisce ad ottenere il potere. Anche nel caso in cui abbiano ottenuto dei poteri politici, vorranno tuttavia ordire intrighi e spiare le persone. Insomma, pensate: la gente fa queste cose sordide, immaginate. Questa è la politica, la cosiddetta politica: spionaggio ed altro.

Gli individui bramosi di potere, sempre maggior potere e maggiori poteri, praticano tutte queste cose turpi. E questo potere, alla fine, distrugge anche il tutto. Da una parte distrugge l’individuo, dall’altra annienta la totalità.

Hitler, ad esempio, era proprio ossessionato da questi poteri, e li ottenne attraverso le sue proiezioni. Egli si mise ad ipnotizzare la gente, inculcò loro idee sbagliate, scatenò una guerra e tutto il mondo ne fu scosso. Può accadere a chiunque, ma ora la gente non vuole nemmeno pronunciare il suo nome. Rabbrividisce al pensiero di che razza di demonio fosse. Ma lui divenne un demonio.

Questi poteri ci circondano. C’è chi desidera dominare la materia, chi desidera volare, chi desidera avere poteri soprannaturali, come li chiamano, come poter fermare un camion in movimento. Qual è la necessità di fermare un camion? Potete farvi calpestare da un elefante. Non capisco, che bisogno c’è di farsi calpestare da un elefante? Quanti elefanti avete in questo Paese? E dove vi troverete ad affrontare simili incidenti?

Quando questi individui eccedono, sviluppano i cosiddetti poteri di uccidere gli altri. Provocheranno incidenti. Causano incidenti, uccidono la gente, fanno di tutto; sono tutte cose note agli indiani.

Chi ha letto qualcosa sull’argomento sa che tutto questo esiste. Voi siete ancora ingenui, non ve ne rendete conto. Nemmeno gli indiani moderni, occidentalizzati, ne sono al corrente.

Credono di essere tutti Shakespeare, non leggono niente a proposito della loro cultura (dell’India). È così.

Ora, qual è l’antidoto a queste cose? L’antidoto a tutto ciò è l’amore divino. L’amore può sconfiggere tutti questi demoni. Se una persona ha in sé questo amore divino ed esso inizia a fluire attraverso di lei, tutte queste cose scompariranno.

È questo l’unico modo in cui potrete salvare il mondo: grazie all’amore divino.

Soltanto grazie all’amore vincerete tutte queste orribili forze che sono state liberate e anche la sicurezza si stabilizzerà in voi.

L’amore divino pervade tutto. Il problema è che gli esseri umani non ne sono consapevoli. Esso è la forza più dinamica e l’unica forza esistente. L’oscurità esiste fintantoché non arriva la luce, diversamente non esiste. È un mito. Allo stesso modo, quando la luce dell’amore divino inizia a fluire in voi, quando vi identificate con l’amore divino, tutte queste forze negative si dileguano.

I mantra, i cosiddetti mantra che vi sono stati insegnati e che vengono usati per invitare queste orribili entità, svaniscono e, in realtà, le deità che devono essere risvegliate si risvegliano.

Il fuoco che potrebbe distruggere completamente un luogo, diventa il fuoco in una lampada, quando vedete dove lo mettete.

La luce dell’amore divino dovrebbe arrivare ad ogni persona che stia ricercando la verità. È questo che stiamo cercando. L’amore divino, mediante il quale salverete il mondo intero, dovrebbe fluire attraverso di voi.

È una condizione molto pericolosa e precaria.

Le persone che sono anime realizzate, e quelle sinceramente genuine, si nascondono sull’Himalaya o in qualche grotta da qualche parte del mondo.

Loro non vogliono affrontarvi, perché pensano che siate troppo immersi nell’oscurità e le vostre proiezioni (mentali, dell’ego e del super-ego, ndt) siano simili a due corna, e che non appena li incontrerete li assalirete come tori.

Occorrono una pazienza straordinaria, una comprensione eccezionale e una montagna di coraggio, per far fronte a tutto ciò.

Dio ha predisposto ogni cosa dentro di voi, potete osservarlo da soli, è tutto mostrato qui. Sono sicura che Chaya vi abbia spiegato l’esistenza, in noi, di un’energia in grado di darci la realizzazione del Sé, grazie alla quale è possibile raggiungere la sorgente dell’amore divino; allora diventate un fiume di amore divino, affinché siate completamente purificati voi e siano purificati anche gli altri con i quali avrete a che fare.

Ogni volta devo ripetere che cos’è la Kundalini e questi argomenti, ma sono certa che potrete leggere il libro e capire da soli di cosa si tratti.

Ma l’emergenza è oggi: dobbiamo dunque comprendere che questo amore divino deve essere portato alla consapevolezza degli esseri umani, alla loro coscienza, affinché possano dirigerlo e riescano, una volta per tutte, ad avere la meglio, a trionfare su questo spaventoso nemico del Tutto.

Che Dio vi benedica.

Grazie.

Douglas?

Mi domandavo sempre come avrebbe funzionato, perché tutto procedeva molto lentamente. Pochissime persone ricevono la realizzazione, soprattutto in questo Paese, vanno su e giù ed è difficile stabilizzarle. Questo è un dato di fatto.

Tuttavia, ci stiamo stabilizzando lentamente, ma con costanza e fermezza. E tutti si preoccupavano molto: “Madre, come farà a diffonderlo a livello di massa?”. Oppure: “Gli occidentali non fanno parte del Suo piano?”. Io ho sempre risposto che un giorno si sarebbe innescato e credo di aver visto adesso la prima scintilla.

Sono molto lieta di raccontarvi di un signore australiano che è venuto in India insieme ad un altro. Hanno ricevuto la realizzazione e poi sono tornati in Australia. Hanno dato la realizzazione alla gente ed oggi ho ricevuto la lettera di un signore americano, titolare di una grossa organizzazione, che si è recato in Australia dove ha ricevuto la realizzazione ed ha scritto una bellissima lettera per dirmelo. Vorrei che qualcuno potesse leggervela, così vi renderete conto di come sia scoccata la scintilla.

Potete passarmi la borsa? Come sta Jane? Avete qualche notizia?

La mia borsa.

Yogini: [Indistinto]

Shri Mataji: Va bene. Bene. Ma adesso che andrete laggiù, vorrei avvertirvi di una cosa: non parlate di altre forze negative, d’accordo? Come le litanie dei buddisti e tutte queste cantilene e altro. Mantenete tutto molto puro. D’accordo?

Grazie.

[Qualcuno porge la borsa a Shri Mataji]

La leggerò. È stato molto dolce da parte sua. Notate quanto sta lavorando; due persone da sole hanno creato tutto questo in Australia.

Voi sostenevate che gli australiani erano dei galeotti deportati da qui[3]; credo che adesso sia l’esatto contrario (Shri Mataji ride). Ora si stanno dimostrando persone meravigliose.

Qualcuno in grado di leggere in modo molto chiaro, chi?

Puoi tenerla su (la lettera) per lui?

[Lettura della lettera da parte di uno yogi indiano:]

“Cara Amatissima Mataji,

La prego di scusarmi per il ritardo con cui Le scrivo, ma sono stato in Australia a portare il messaggio di amore e comprensione, nonché la terapia della polarità[4], Jin Shin[5] e cibi naturali (Living Foods).

A Sydney ho incontrato Warren Reeves (sahaja yogi australiano, ndt). Non è stato un incontro programmato, e la natura spontanea di questo incontro riempie di gioia la mia anima. Entrando in casa di questa persona, ho sentito la presenza dell’energia che emana da Lei. Percepire questo amore è stata (un’esperienza) molto potente. Anche mentre scrivo questa lettera, sento la Sua presenza e quella di tutte le persone che si sono unite a me nella mia realizzazione.

Crescere comporta molta sofferenza ed io accetto la sfida. Le esperienze, da quando ho ricevuto la realizzazione, sono state molto profonde. L’amore è l’ingrediente principale della mia condivisione e, dal momento della realizzazione, riesco a trasmetterlo in modo più completo. Comprendo meglio e condivido la realizzazione con coloro che se ne sentono attratti. Molte esperienze positive si sono verificate mentre ero in Australia e in America. La mia coscienza sembra rinata.

Grazie.

Accludo informazioni sull’organizzazione che ho fondato. Si chiama International Holistic Centre (Centro Olistico Internazionale) e penso di affidarlo alla persona che si dimostrerà più idonea ad assumersi questa responsabilità. Il motivo per cui ne parlo a Lei è che questa organizzazione potrebbe esserle d’aiuto in occasione di una Sua venuta in America. Quando sarà pronta a venire in America, scriva all’organizzazione. Informerò il nuovo direttore che Lei potrebbe scrivere, e lui potrebbe agevolarla.

La prego di tenere presente che farò tutto ciò che potrò per rendere questo viaggio in America un’occasione di condivisione. Warren mi ha accennato che l’organizzazione potrebbe rappresentare un anello vitale della catena per il Suo viaggio in America.

I miei programmi prevedono un mio spostamento ad Honolulu per un periodo, poi in Australia per lavorare con molte persone alla luce dell’energia di amore.

Spero di ricevere presto Sue notizie, se possibile, e possa il Suo lavoro benedetto continuare con la stessa forza che ho sentito quando c’era Warren. Possa io essere sempre nella Sua grazia e nel Suo amore. Grazie”.

Shri Mataji: Leggi il nome di questo signore e fai vedere la sua fotografia.

Yogi: Stan Telson.

Shri Mataji: Pensate che uomo potente abbiamo adesso tra noi.

Yogi: International Holistic Centre, Arizona.

Shri Mataji: Ci sono state numerose pubblicazioni su di lui. Ha inviato i ritagli di giornale che lo riguardano ma questa è la sua fotografia, guardate, dopo la realizzazione. Potete vederlo chiaramente (Shri Mataji ride). Guardate. È così che adesso scatterà la scintilla. Vediamo.

Yogi: Sì. Grazie.

Shri Mataji: Ci sono domande? Chiedete pure. Io sono vostra Madre, non c’è nessun motivo di temermi (Shri Mataji ride). Non intendevo spaventarvi, ma questa è la realtà. È un dato di fatto che dobbiamo comprendere. Tutti questi orribili incantesimi, pratiche magiche e tutte queste assurdità persistono, e accadono ancora di più nei Paesi occidentali, perché qui sono nati grandi santi.

Non lasciatevi plagiare da questa gente, state in guardia.

C’è qualche domanda?

Ricercatore: No, no, era solo la mia cattiva digestione.

Shri Mataji: Prego?

Ricercatore: No, era solo la mia cattiva digestione.

Shri Mataji: Che cos’è?

Yogi: Era il suo stomaco che brontolava.

Shri Mataji: Come?

Yogi: Era il suo stomaco che brontolava.

Shri Mataji: Davvero? (Ride) Lo stomaco brontola. Bene, metta la mano sinistra sullo stomaco. La Kundalini è arrivata lì. Vede? Sta cercando di curarla. La mano destra verso di me, in questo modo.

Che altro? Sapete, abbiamo giocato con noi stessi danneggiandoci, non è vero? E a volte roviniamo anche il nostro fegato, altre volte il pancreas. Se siete dei grandi lavoratori, dei pianificatori, il vostro pancreas potrebbe danneggiarsi, e allora la Kundalini va a rifornirgli energia per rimetterlo a posto. Sente la brezza fresca nella mano? La brezza fresca nella mano, la sente arrivare? Sente la brezza fresca sulla mano? No.

Metta entrambi i piedi così, ben appoggiati a terra. Sì, completamente. Si sposti leggermente in avanti, così. Sì, paralleli, tenga i piedi dritti.

Sì, stia seduto in modo da esercitare una leggera pressione sui piedi. Li avvicini a sé.

Sì, adesso guardi, così.

Apra le mani, così.

[1] Lord G. G. Byron (1788-1824). Uno dei più celebri poeti del Romanticismo inglese. La figura dell’eroe byroniano è spesso caratterizzata da malinconia, senso di colpa e tendenza a schivare l’umanità.

[2] Il 27 dicembre 1979 l’Armata Rossa iniziò l’occupazione dell’Afghanistan.

[3] La colonizzazione dell'Australia ebbe inizio nel 1788 quando gli inglesi, perdute le colonie americane, trasformarono i territori occupati da J. Cook in nome del re d'Inghilterra in luoghi di deportazione. Nel gennaio 1788 sbarcarono a Port Jackson (nucleo originario dell'odierna Sydney) oltre 700 galeotti evacuati dalle galere britanniche.

[4] La terapia della polarità, o polarity, è una sorta di massaggio terapeutico che ristabilisce la salute e il benessere attraverso il bilanciamento e la libera circolazione dell'energia vitale.

[5] Jin Shin Do è una tecnica terapeutica di digitopressione sviluppata dalla psicoterapeuta Iona Marsaa Teeguarden, a partire dagli anni '70. Le lezioni di Jin Shin Do insegnano l'uso della pressione delicata ma profonda delle dita su specifici punti di agopuntura e tecniche verbali di Body Focusing.

