Makar Sankranti Puja

14.01.1990- Kalwe, India

(hindi) Evenimentul auspicios de astăzi este sărbătorit peste tot în India. Motivul este acela că soarele care ne-a părăsit, care a părăsit India și care s-a deplasat către Tropicul Capricornului, s-a întors acum. Și odată cu mișcarea Pământului și a Soarelui, toată vegetația, toate culturile, fructele și celelalte plante cresc. A venit timpul ca ele să crească. Și toți copacii ale căror frunze în anotimpul rece căzuseră cu totul, părând complet lipsiți de viață, toți acei copaci s-au trezit din nou și au început să înfrunzească. Iată de ce semnificația acestui timp este aceea că pământul va înverzi din nou, iar activitățile agricole vor reîncepe peste tot.

În special în Nordul Indiei, unde este foarte frig, aceasta este o sărbătoare foarte specială, aceea că soarele a sosit și întreaga activitate care depinde de el va fi dusă la bun sfârșit acum. Așa că astăzi transmit cele mai bune urări tuturor celor prezenți aici. Cu acest prilej auspicios am reușit să vă întâlnesc pe toți aici, ceea ce și pentru Mine este o mare bucurie.

Așa cum considerăm apariția soarelui un lucru foarte important, este mult mai important ca soarele Sahaja Yogăi să vină pe acest pământ. Și asta pentru că întreaga creativitate din acest univers, este hrănită de Soare. Soarele dă energia necesară acestei creativități, iar puterea creativă a Paramchaitanyei, calitatea Sa de a acționa a fost activată prin Sahaja Yoga. Până acum, Paramchaitanya nu și-a îndeplinit atribuțiile cu succes. Motivul a fost că Soarele nu își făcuse încă apariția pe tărâmul Ei. Acum însă acest Soare s-a înălțat la orizontul regatului Paramchaitanyei. Și grație acestui lucru, aveți cu toții lumina Ei în interiorul vostru.

Datorită acestei lumini energia voastră Kundalini s-a trezit, iar domeniul creației a înflorit complet în interiorul vostru. Voi toți dezvoltați într-o asemenea măsură acest domeniu al creației încât întreaga lume va putea beneficia de el. Iar acesta este un lucru măreț, un lucru divin, care nu putea avea loc mai devreme. În țara noastră, mulți înțelepți au exprimat ideea că va veni o astfel de zi în care creația va fi trezită la nivel colectiv. Și asta s-a întâmplat acum. Iată de ce aceasta nu este doar o sărbătoare a creației Mamei Pământ, ci și o mare sărbătoare pentru creația Sahaja Yogăi. Acest an în mod special este considerat a fi foarte important pentru Sahaja Yoga, iar lumina Sahaja Yogăi se va stabiliza foarte profund în oameni.

Atunci când va începe să se stabilizeze profund, trebuie să înțelegem că odată cu asta vor avea loc și alte evenimente importante. Spre exemplu, cei care sunt demonici și vor să distrugă lumea cei care răspândesc teroare, care distrug tot ce este mai bun în lume - toți acești oameni vor fi distruși. Îndată ce semințele care poartă în ele adevărul încep să încolțească, acolo unde vlăstarele nu pot să crească, ele vor face ravagii și vor distruge tot ce le împiedică să o facă. În același mod toate caracterele demonice, toate forțele diabolice vor fi distruse. De exemplu, după ce apare soarele, toată bezna, tot întunericul este înlăturat. În mod similar, când lumina Sahaja Yogăi devine prezentă, tot întunericul ignoranței și răutății sunt complet distruse.

Deci astăzi ne aflăm în punctul limită în care trebuie să facem un salt foarte înalt. Iar în acest salt e necesar să înțelegem că trebuie să renunțăm la toate poverile din interiorul nostru. Avem multe tipuri de convingeri, avem multe tipuri de credințe false și de asemenea multă ignoranță în interiorul nostru. Trebuie să renunțăm la toată această ignoranță și cu detașare totală trebuie să ne înălțăm în acel zbor. Iar cei care nu se pot detașa de ignoranță, cei care nu pot scăpa de ea, nu vor putea face acest salt. Cunoașteți cu toții semnificația și divinitatea Sahaja Yogăi - nu sunteți oameni de rând. Iată de ce vreau să vă spun că cei care vor să zboare și vor să se înalțe mai sus trebuie să înlăture povara multor lanțuri ale tradiției. În mod similar egoul și vanitatea din interiorul nostru sunt asemeni unui munte uriaș. Ar trebui să distrugem acest munte în întregime. Și putem realiza acest lucru prin meditație, cufundându-ne complet în Sahaja Yoga, într-un abandon complet.

Cei care nu se abandonează Sahaja Yogăi sunt încă necopți și este posibil să fie lăsați în urmă în acest salt și să meargă în Iad ca și ceilalți. Deci este important ca fiecare să se străduiască din răsputeri. Tuturor celor care se implică cu o inimă îndoită vreau să le spun: „Vă rog renunțați la acest efort cu inima îndoită”, pentru că prin acest efort pe jumătate nu puteți obține nimic. Cum ați putea obține acea stare înaltă pentru care oamenii se purificau prin penitențe timp de mii de ani?

Nu trebuie să vă subestimați sau să vă pedepsiți, dar trebuie să înțelegeți că în ziua de azi avem în față o oglindă și trebuie să înlăturăm toate defectele din interiorul nostru. Observându-vă ca martori veți înțelege că trebuie să scăpați de toate aceste defecte. Atunci când se va întâmpla asta veți vedea că veți primi multe binecuvântări de la Dumnezeu. Și primind aceste binecuvântări, ființele umane vor gândi: „Am dobândit totul”. Ființele umane sunt fascinate de faptul că au primit una, alta, că au primit toate bunurile lumești. Și astfel, dorind să primească anumite lucruri, există și unele de natură joasă de care se pot lăsa captivați. Însă nu ar trebui să se oprească acolo. Deci trebuie să accelerați.

Sunteți aici ca urmare a faptelor bune din viețile anterioare și trebuie să vă atingeți țelul. Trebuie să renunțați complet la dorințele voastre mărunte și să deveniți complet abandonați aducându-vă din plin contribuția la Sahaja Yoga. Numai cei care vor face asta își vor atinge țelul. Celor care nu o vor face, indiferent de motiv, le pot spune deschis că nu există prea mult loc în Împărăția lui Dumnezeu. Cei care vor să meargă acolo ar trebui să se gândească că dacă vor într-adevăr să ajungă în Împărăția lui Dumnezeu, trebuie să scape de aceste defecte. Trebuie să urmăm o singură cale, toate eforturile noastre trebuie să fie într-o singură direcție, și să mărșăluim cumva în această direcție, să progresăm tot timpul.

În fiecare an trebuie să vă faceți introspecția și să vedeți cât de mult ați progresat față de anul precedent. Găsim scuze gândind că: „Trebuie să fac asta. E important; sunt lucruri importante”, sau dorim din toată inima să ne înălțăm? Mulți gândesc de asemenea că prin Sahaja Yoga vor scăpa de boli sau își vor rezolva problemele, că se va întâmpla una sau alta... Ei trebuie să știe că toate problemele au o singură soluție: aceea că trebuie să atingă acel nivel, care este absolut, prin care toate lucrurile se rezolvă de la sine și nu mai este nevoie să facă nimic.

Deci astăzi v-am împărtășit opinia Mea, însă vreau să luați și voi o hotărâre în inima voastră. Ceea ce vă spun pare a fi simplu, dar temperamentul și activitățile ființelor umane sunt atât de ciudate încât nici măcar Eu nu le pot înțelege. Se spune: „Dacă îl poți înțelege, cum ar putea fi El Dumnezeu?” Eu însă zic: „Dacă ai înțelege-o, cum ar putea fi o ființă umană?” Și asta pentru că ființele umane sunt atât de complicate, încât este foarte greu să le înțelegi. Vă cer tuturor, dacă tot trebuie să deveniți una cu Divinul, să vă reprimați complet natura complicată și să renunțați la ea. Ar trebui să vă doriți să atingeți acel nivel divin prin care orice atingeți să devină hrănit, vibrat și frumos. Viața voastră de asemenea va deveni foarte frumoasă, ideală, dătătoare de bucurie, plină de iubire și de un nivel foarte înalt.

Binecuvântări infinite tuturor!

(engleză) Astăzi este o zi de mare sărbătoare în India și poate și în cea mai mare parte a Europei, pentru că Soarele coboară în Capricorn și din Capricorn se deplasează apoi către Tropicul Racului. Când Soarele se întoarce din nou pe acest tărâm, întreaga creativitate a Mamei Pământ începe să se manifeste; Ea creează lucruri atât de frumoase precum florile, precum fructele hrănitoare, precum culturile bogate. Ea ne răcorește ochii cu natura ei verde și modul în care ne binecuvântează este prin renașterea vegetației solului. 

În același mod, acum, soarele Sahaja Yogăi a răsărit, a răsărit și se îndreaptă către zenit. Iar acest soare v-a arătat fără îndoială rezultatul asupra principiului pământ, care este Muladhara voastră. Iar puterea creativă a Muladharei, care este Kundalini, s-a înălțat tot mai sus și mai sus, deschizându-vă ființa și dând roade în viața voastră. Ea v-a făcut viața frumoasă, v-a făcut viața plină de bucurie și foarte fericită.

Acum ne aflăm într-un punct în care trebuie să faceți un nou salt, trebuie să vă înălțați într-un nou zbor. Iar pentru acest salt trebuie să vă asigurați că vă eliberați cu adevărat de ideile, de gândurile și de condiționările voastre. Sunteți atât de plini de condiționări. Există tot felul de condiționări în voi și sunt atât de profunde încât uneori nu reușesc să înțeleg ființele umane. Chiar nu înțeleg cum se atașează de lucruri care nu au nicio valoare, care nu au niciun sens și astfel se pierd.

În acest salt mai înalt pe care îl vom face mulți vor rămâne în urmă pentru că nu vor fi capabili să renunțe la aceste lucruri. Deci în acest stadiu trebuie să vă cer să vă dedicați în întregime meditației și să vă abandonați colectivității. În fiecare zi trebuie să vă gândiți seara: „Ce am făcut pentru Sahaja Yoga? Ce am făcut pentru mine?” Vă rog încercați să înțelegeți că saltul pe care trebuie să-l facem este foarte mare și trebuie declanșat. Și pentru asta aș dori să vă pregătiți, să fiți absolut pregătiți, pentru că în acest salt mulți s-ar putea să se piardă și mulți s-ar putea să fie lăsați în urmă, pentru că nu vor putea ieși din condiționările lor.

Condiționările sunt de multe feluri, așa cum știți foarte bine: ignoranța, credința oarbă și toate celelalte lucruri prin care ați trecut. Avem de asemenea condiționări ale țării noastre, condiționări de rasă, de stil și atât de multe alte lucruri prin care îi judecăm pe ceilalți. Însă trebuie să ne judecăm pe noi înșine, să vedem dacă am absorbit sau nu cultura Sahaja. Dacă nu am absorbit cultura Sahaja, atunci va fi foarte dificil să ne îmbarcăm pe corabia care ne va propulsa în acel salt. Trebuie să vă avertizez astfel încât să nu spuneți mai târziu: „Mamă, atât de mulți au fost lăsați în urmă”. Dacă descoperiții că cineva este lăsat în urmă, vă rog încercați să ajutați acea persoană, încercați să corectați acea persoană cu idei clare, cu voce răspicată și cu indicații precise. Dacă într-adevăr vedeți că cineva merge în jos, mai bine îl avertizați. Astăzi pentru că veți pleca, vă spun tuturor că ar trebui să aveți grijă de frații și surorile Sahaja Yoghini, să le spuneți că e un timp crucial și că în acest moment nimeni nu ar trebui să ia Sahaja Yoga ca pe ceva garantat.

Toate celelalte lucruri sunt doar o iluzie, faptul că simțiți că vă merge bine în viața cotidiană sau că vă puteți descurca cu lucrurile lumești. Lui Dumnezeu nu-i pasă de oamenii bogați, sau de cei cu poziții înalte, sau de cei săraci. Ceea ce vede El este doar câtă bogăție spirituală ați acumulat. Nu este preocupat de educația voastră, de diplomele voastre, de aerele voastre, nimic de acest gen. Ceea ce încearcă El să vadă este cât de inocenți sunteți, cât de mult ați muncit pentru Sahaja Yoga, cât din munca lui Dumnezeu ați făcut.

Deci prioritățile trebuie să se schimbe și trebuie să înțelegeți că Sahaja Yoga vă judecă la un nivel foarte subtil. Deci în această Judecată de Apoi, în aceste timpuri, mulți oameni au fost judecați drept oameni buni, oameni drăguți, și totuși pentru cel de-al doilea salt pe care trebuie să-l faceți trebuie să aveți mare grijă, pentru că poate unii dintre voi, care cred în inima lor că sunt Sahaja Yoghini, dar de fapt nu sunt, ar putea fi lăsați în urmă.

Așadar este important că soarele s-a ridicat, iar acum se deplasează spre zenit. Iar la zenit, trebuie să aveți mare grijă, pentru că același soare care a început să creeze această frumoasă vegetație în jurul nostru, îi poate arde pe mulți cu căldura lui. Deci aveți grijă! Trebuie să vă mențineți tot timpul sub îndrumarea Sahaja Yogăi pentru a înțelege ce este greșit cu voi, ce vă face atât de greoi, ce vă face atât de dificili.

Până acum sunt foarte fericită că orice v-am spus și orice îndrumare v-am dat, le-ați acceptat într-un mod calm și dulce, încercând să absorbiți aceste lucruri în stilul vostru de viață. De fapt după un timp, nu cred că va mai fi nevoie să vă spun ceva. Veți avea propria lumină pentru a vedea ce e corect și ce este greșit. Și totuși aș mai spune ceva - celor din Occident în special - că trebuie să vă deschideți inima. La Puja, când cântați, în orice faceți, asigurați-vă că aveți inima deschisă. Dacă nu vă veți deschide inima, nu va merge, pentru că Sahaja Yoga lucrează prin Spirit, care rezidă în inima voastră. Deci vă rog încercați să vă deschideți inima pentru absolut tot. Toate condiționările, tot egoul vostru, vor dispărea când veți decide că: „Trebuie să-mi deschid inima către Sahaja Yoga”. Dumnezeu să vă binecuvânteze!
