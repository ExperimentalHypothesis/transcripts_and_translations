Shri Bhairavanath puja. Garlate, Olaszország, 1989. 08. 06.

[embed]https://vimeo.com/80833944[/embed]

Azért gyűltünk ma itt össze, hogy Shri Bhairavanath-hoz tartsunk puját. Azt hiszem, nem értettük meg Bhairavanath jelentőségét, aki az Ida nádin mozog fel és le. Az Ida nádi Chandrama, a Hold nádija. Így ennek a csatornának az a feladata, hogy lehűtsön bennünket. Tehát Bhairavanathji feladata, hogy lehűtsön bennünket. Például, lehet, hogy valaki heves természetű, az egója, a mája vagy bármi miatt. És ha valaki nagyon heves, akkor Bhairavanath megtréfálja az illetőt, hogy lehűtse. Mindent elrendez, irányít, a gánák, Ganapati segítségével, hogy lehűtsön, hogy egyensúlyba hozzon. Tehát ha valaki nagyon heves, és átlép minden határt, akkor Bhairavanath valahogy úgy rendezi, Hanumana segítségével, hogy megmutassa, hogy a harag ostobasága nem jó. Így például azokat az embereket, akik lehangoltak, akik baloldalasak, Hanumana kétségtelenül megpróbálja segíteni, de Bhairavanath még jobban segíti őket, hogy kikerüljenek ebből az állapotból.

Egy baloldalas ember nem lehet kollektív. Rendkívül nehéz a kollektivitás örömét élvezni egy olyan embernek aki rendkívül baloldalas, aki állandóan szomorúnak, boldogtalannak érzi magát, és folyton aggódik. Miközben egy jobboldalas, heves ember sem élvezi a kollektivitást, és nem engedi, hogy bárki élvezhesse azt, de megpróbál a kollektivitásban lenni, hogy érvényesüljön. Az ilyen ember megpróbálja megmutatni a felsőbbrendűségét, természetes módon nem tudja élvezni a kollektivitást. Ezzel szemben, az az ember, aki levert, és állandóan azt gondolja, hogy őt senki sem szereti, senki sem törődik vele, állandóan le van hangolva, mindig elvár másoktól valamit, szintén nem tudja élvezni a kollektivitást. Az ilyen baloldalas ember úgy látja, hogy minden boldogtalan.

Valamelyik nap Moszkvába mentem, ahol volt velünk egy hölgy, aki Sahaja jógini, baloldalas Sahaja jógini. Elmentünk enni, és elkezdett esni, és nem tudtak taxit fogni. De aztán jött egy autó, és elmentünk. És mivel elkéstünk, azt mondták, hogy a másik oldalra kell ülnünk, ami sokkal drágább volt. És akkor ez a hölgy elkezdett panaszkodni, hogy mennyi probléma van, hogy esik az eső, nem tudunk taxit fogni, és nem tudunk leülni. Erre én azt mondtam, hogy ez szórakozás, nem probléma. Azt a szót, hogy „probléma”, el kell felejteni. Ez egy új szó, amit megtanultam, mert mi a „probléma” szót csak a geometriában használtuk, amikor fiatal voltam. Ez a fajta negatív hozzáállás, hogy mindent negatívan nézünk, az a mód, ahogy valóban tönkretesszük a baloldalunkat. De akkor jött egy úriember, aki meghívott bennünket, és azt mondta, hogy ott ülnek a túloldalon és ránk várnak. Tehát átmentünk a másik oldalra, finomat ettünk, és minden rendben volt. Mondtam ennek a jógininak, hogy ő csak a negatív dolgokat nézte, és nem látta a tréfát, az örömöt. Megkérdezte, mit tegyen; mondtam neki, hogy mondja el Bhairava nevét. Üljön le, a bal kezét tartsa az ölében a fénykép felé, a jobbat pedig tegye le a földre, és így az összes baloldalas bhoot el fog menni belőle.

Bhairavának mindig fény van a kezében, mindig. És fel-le mozog az Ida nádiban, hogy nektek fényt hozzon, hogy lássátok, hogy semmi negatív nincs. Ez a negativitás sokféle módon juthat el hozzánk. Az egyik negativitás, hogy: „Ez az enyém. Pl: az én gyermekem, az én férjem, az én tulajdonom, az enyém.” Látjátok, ha egyszer így elkezdtek ragaszkodni, azt fogjátok tapasztalni, hogy a gyerekeitek is negatívak lesznek. De ha pozitívak akartok lenni, akkor az nagyon könnyű lesz. És ehhez azt kell látnotok, hogy hol van a figyelmetek. Csak a problémákat látjátok, vagy látjátok az örömet, tréfát is mögötte? Vannak emberek, akik semmit sem találnak tréfásnak, örömtelinek. Ha süt a nap, akkor azon siránkoznak, hogy: „Ó, Istenem, süt a nap!” Ha felhős az ég, akkor azt mondják: „Ó, micsoda nap!” Semmi sem tud örömet okozni nekik. De élvezni a pozitív dolgokat, minden negatív dologban – ez egy Sahaja jógi képessége.

A negativitás nem létezik, az csak tudatlanság. De nem is tudatlanság, mert a tudatlanság sem létezik, mert ha minden a Mindenen Átható Erő, akkor hogy lehetne tudatlanság? De tegyük fel, hogy ennek az erőnek a hajtásában valaki elbújik, elmenekül, akkor azt mondja, hogy van negativitás. Mint amikor valaki elbújik egy barlangba, eltorlaszolja magát, és aztán azt mondja, hogy nincs nap.

Tehát azok az emberek, akik nem tudnak kollektívak lenni, azok vagy baloldalasak, vagy jobboldalasak, de inkább baloldalasak. De a baloldalas emberek tudnak kollektívak lenni a negativitásban. Nagyon nagy testvériség van a bhootok között. Láthatjátok, hogy azok, akik isznak, együtt ülnek, és arról beszélnek, hogy mennyi probléma van: ökológiai, gazdasági, stb. Mindannyian ittak, és mindannyian részegek és arról beszélnek, hogy mindenféle probléma van, és ezek mikor fognak véget érni. Akkor valaki azt mondja: „Várjatok, én azt hallottam, hogy az egész világ össze fog omlani nemsokára.” Erre a harmadik azt mondja: „Istennek hála, hogy összeomlik, hogy végünk lesz.” De akkor a negyedik azt mondja: „De mi lesz a kocsmánkkal?” Akkor azt mondják: „Ha nem leszünk már, akkor ez mit számít?” Ez az, ahogy a bhootok testvérisége működik. Nem képesek látni a tréfát, az örömöt és egyáltalán nem képesek élvezni a dolgokat. És nagyon meditatívvá válnak, magasabb rendűvé, felsőbbrendűvé – a negativitásban. De ezek az emberek végül megőrülnek. A jobboldalas emberek pedig végül idióták lesznek.

Egyszer elmentem egy elmegyógyintézetbe... és ott találkoztam egy hölggyel, aki viszonylag jól volt, legalábbis én azt hittem, hogy jól van és elkezdtem vele beszélgetni. És nagyon bölcsen kezdett el beszélni, hogy itt van a veje, pedig nem kellene itt lennie, és mindenféle dolgot mesélt. Úgy tett, mintha nagyon kedves lenne, de mégsem szeretné senki. Azt mondta, hogy nagyon bizonytalan, és hasonló dolgokat. Hirtelen bejött az orvos; és a nő elkezdett vele üvöltözni. Én csak néztem, hogy mi történik itt. Az orvos elküldött ápolókért, hogy lefogják ezt a nőt, és elmondta nekem, hogy ő a legagresszívabb elmebeteg. „Miért beszélget vele?”- kérdezte. Fájt a fejem, de nem tudtam, hogy elmebeteg. Lehet, hogy a jelenlétemben ez a bhoot elmenekült, vagy valami trükköt játszott, de a dolog nyilvánvaló volt.

Tehát ezek a túlzott érzelmi ragaszkodások, a mások miatti érzelmi aggódás, hogy ez az én gyermekem, ez, az, amaz, és állandóan ilyen dolgokra pazarolni az értékes életeteket, nem az, ahogy egy Sahaja jóginak élnie kell. Ha egy Sahaja jógi nem tud kollektív lenni, akkor tudjátok, hogy ő nem Sahaja jógi. Tehát tudnunk kell, hogy ez Bhairavanath munkája bennünk. Amellett, hogy fényt ad a sötétségben, a másik dolga, hogy elpusztítja bennünk a bhootokat, és minden bhootos eszmét, és a ragaszkodásról alkotott furcsa elképzeléseket, és a depressziót is.

Így ma nagyon örülök, hogy Shri Bhairavát tiszteljük, mert nagyon összefügg Ganeshával. Tudjátok, hogy Ganesha a Muladharában van, miközben Bhairava a baloldalon mozog, majd átmegy a jobboldalra. Tehát minden kondíció, minden szokás legyőzhető Bhairavanath segítségével.

Nepálban van egy hatalmas Bhairavanath szobor, ami egy igazi swayambu. És az emberek, akik inkább baloldalasak, félnek Bhairavanathtól. Tehát ha valakinek az a rossz szokása van, hogy lop, akkor odaviszik Bhairavanath elé, és lángot gyújtanak. A rendőrség viszi oda és azt mondják neki, hogy mondja el Bhairavanath előtt, vallja be a tettét, és az emberek bevallják, ami rosszat elkövettek. Tehát ő megvéd bennünket attól is, hogy rossz dolgokat tegyünk, alattomos dolgokat, mint a lopás. Bármiről gondolhatjuk, hogy elrejthetjük, hogy titokban elkövethetjük, de nem tudjuk elrejteni Bhairavanath elől. Ha nem változtok meg, akkor leleplez teljesen. Így leplezte le a rettenetes hamis gurukat is.

Tehát ma azért vagyunk itt, hogy ezt a hatalmas Istenséget tiszteljük, aki később inkarnálódott a Földön, legvégül, mint Mahavira. Tehát Ő az, aki a pokol kapuiban áll, és megakadályozza, hogy az emberek a pokolba kerüljenek. De ha valaki a pokolra akar kerülni, ez a vágya, ez az akarata, akkor azt mondja:"Rendben menj!" De tudjátok, hogy most a pokol is tele van emberekkel. Tehát, jobb megpróbálnunk harcolni a negativitásainkkal, olyanná válnunk, aki szereti a tréfát, élvezi mások társaságát és szeret másokat. Ne azon gondolkodjunk, hogy mások mit tesznek értünk, hanem azon, hogy mi milyen jót cselekedhetnénk másokkal.

Tehát ma egy különleges puját ajánlunk Bhairavanathnak, hogy megadja nekünk, hogy olyanok legyünk, akik nevetnek, szeretik a tréfát, és örömüket lelik mindenben.

Isten áldjon benneteket.

 

H.H. Shri Mataji Nirmala Devi