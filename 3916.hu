Shri Bhairavanath puja. Garlate, Olaszország, 1989. 08. 06.

[embed]https://vimeo.com/80833944[/embed]

Azért gyűltünk ma itt össze, hogy Shri Bhairavanath-hoz tartsunk puját. Azt hiszem, nem értettük meg Bhairavanath jelentőségét, aki az Ida nádin mozog fel és le. Az Ida nádi Chandrama, a Hold nádija. Így ennek a csatornának az a feladata, hogy lehűtsön bennünket. Tehát Bhairavanathji feladata, hogy lehűtsön bennünket. Például, lehet, hogy valaki heves természetű, az egója, a mája vagy bármi miatt. És ha valaki nagyon heves, akkor Bhairavanath megtréfálja az illetőt, hogy lehűtse. Mindent elrendez, irányít, a gánák, Ganapati segítségével, hogy lehűtsön, hogy egyensúlyba hozzon. Tehát ha valaki nagyon heves, és átlép minden határt, akkor Bhairavanath valahogy úgy rendezi, Hanumana segítségével, hogy megmutassa, hogy a harag ostobasága nem jó. Így például azokat az embereket, akik lehangoltak, akik baloldalasak, Hanumana kétségtelenül megpróbálja segíteni, de Bhairavanath még jobban segíti őket, hogy kikerüljenek ebből az állapotból.

Egy baloldalas ember nem lehet kollektív. Rendkívül nehéz a kollektivitás örömét élvezni egy olyan embernek aki rendkívül baloldalas, aki állandóan szomorúnak, boldogtalannak érzi magát, és folyton aggódik. Miközben egy jobboldalas, heves ember sem élvezi a kollektivitást, és nem engedi, hogy bárki élvezhesse azt, de megpróbál a kollektivitásban lenni, hogy érvényesüljön. Az ilyen ember megpróbálja megmutatni a felsőbbrendűségét, természetes módon nem tudja élvezni a kollektivitást. Ezzel szemben, az az ember, aki levert, és állandóan azt gondolja, hogy őt senki sem szereti, senki sem törődik vele, állandóan le van hangolva, mindig elvár másoktól valamit, szintén nem tudja élvezni a kollektivitást. Az ilyen baloldalas ember úgy látja, hogy minden boldogtalan.

Valamelyik nap Moszkvába mentem, ahol volt velünk egy hölgy, aki Sahaja jógini, baloldalas Sahaja jógini. Elmentünk enni, és elkezdett esni, és nem tudtak taxit fogni. De aztán jött egy autó, és elmentünk. És mivel elkéstünk, azt mondták, hogy a másik oldalra kell ülnünk, ami sokkal drágább volt. És akkor ez a hölgy elkezdett panaszkodni, hogy mennyi probléma van, hogy esik az eső, nem tudunk taxit fogni, és nem tudunk leülni. Erre én azt mondtam, hogy ez szórakozás, nem probléma. Azt a szót, hogy „probléma”, el kell felejteni. Ez egy új szó, amit megtanultam, mert mi a „probléma” szót csak a geometriában használtuk, amikor fiatal voltam. Ez a fajta negatív hozzáállás, hogy mindent negatívan nézünk, az a mód, ahogy valóban tönkretesszük a baloldalunkat. De akkor jött egy úriember, aki meghívott bennünket, és azt mondta, hogy ott ülnek a túloldalon és ránk várnak. Tehát átmentünk a másik oldalra, finomat ettünk, és minden rendben volt. Mondtam ennek a jógininak, hogy ő csak a negatív dolgokat nézte, és nem látta a tréfát, az örömöt. Megkérdezte, mit tegyen; mondtam neki, hogy mondja el Bhairava nevét. Üljön le, a bal kezét tartsa az ölében a fénykép felé, a jobbat pedig tegye le a földre, és így az összes baloldalas bhoot el fog menni belőle.

Bhairavának mindig fény van a kezében, mindig. És fel-le mozog az Ida nádiban, hogy nektek fényt hozzon, hogy lássátok, hogy semmi negatív nincs. Ez a negativitás sokféle módon juthat el hozzánk. Az egyik negativitás, hogy: „Ez az enyém. Pl: az én gyermekem, az én férjem, az én tulajdonom, az enyém.” Látjátok, ha egyszer így elkezdtek ragaszkodni, azt fogjátok tapasztalni, hogy a gyerekeitek is negatívak lesznek. De ha pozitívak akartok lenni, akkor az nagyon könnyű lesz. És ehhez azt kell látnotok, hogy hol van a figyelmetek. Csak a problémákat látjátok, vagy látjátok az örömet, tréfát is mögötte? Vannak emberek, akik semmit sem találnak tréfásnak, örömtelinek. Ha süt a nap, akkor azon siránkoznak, hogy: „Ó, Istenem, süt a nap!” Ha felhős az ég, akkor azt mondják: „Ó, micsoda nap!” Semmi sem tud örömet okozni nekik. De élvezni a pozitív dolgokat, minden negatív dologban – ez egy Sahaja jógi képessége.

A negativitás nem létezik, az csak tudatlanság. De nem is tudatlanság, mert a tudatlanság sem létezik, mert ha minden a Mindenen Átható Erő, akkor hogy lehetne tudatlanság? De tegyük fel, hogy ennek az erőnek a hajtásában valaki elbújik, elmenekül, akkor azt mondja, hogy van negativitás. Mint amikor valaki elbújik egy barlangba, eltorlaszolja magát, és aztán azt mondja, hogy nincs nap.

Tehát azok az emberek, akik nem tudnak kollektívak lenni, azok vagy baloldalasak, vagy jobboldalasak, de inkább baloldalasak. De a baloldalas emberek tudnak kollektívak lenni a negativitásban. Nagyon nagy testvériség van a bhootok között. Láthatjátok, hogy azok, akik isznak, együtt ülnek, és arról beszélnek, hogy mennyi probléma van: ökológiai, gazdasági, stb. Mindannyian ittak, és mindannyian részegek és arról beszélnek, hogy mindenféle probléma van, és ezek mikor fognak véget érni. Akkor valaki azt mondja: „Várjatok, én azt hallottam, hogy az egész világ össze fog omlani nemsokára.” Erre a harmadik azt mondja: „Istennek hála, hogy összeomlik, hogy végünk lesz.” De akkor a negyedik azt mondja: „De mi lesz a kocsmánkkal?” Akkor azt mondják: „Ha nem leszünk már, akkor ez mit számít?” Ez az, ahogy a bhootok testvérisége működik. Nem képesek látni a tréfát, az örömöt és egyáltalán nem képesek élvezni a dolgokat. És nagyon meditatívvá válnak, magasabb rendűvé, felsőbbrendűvé – a negativitásban. De ezek az emberek végül megőrülnek. A jobboldalas emberek pedig végül idióták lesznek.

Egyszer elmentem egy elmegyógyintézetbe… és ott találkoztam egy hölggyel, aki viszonylag jól volt, legalábbis én azt hittem, hogy jól van és elkezdtem vele beszélgetni. És nagyon bölcsen kezdett el beszélni, hogy itt van a veje, pedig nem kellene itt lennie, és mindenféle dolgot mesélt. Úgy tett, mintha nagyon kedves lenne, de mégsem szeretné senki. Azt mondta, hogy nagyon bizonytalan, és hasonló dolgokat. Hirtelen bejött az orvos; és a nő elkezdett vele üvöltözni. Én csak néztem, hogy mi történik itt. Az orvos elküldött ápolókért, hogy lefogják ezt a nőt, és elmondta nekem, hogy ő a legagresszívabb elmebeteg. „Miért beszélget vele?”- kérdezte. Fájt a fejem, de nem tudtam, hogy elmebeteg. Lehet, hogy a jelenlétemben ez a bhoot elmenekült, vagy valami trükköt játszott, de a dolog nyilvánvaló volt.

Tehát ezek a túlzott érzelmi ragaszkodások, a mások miatti érzelmi aggódás, hogy ez az én gyermekem, ez, az, amaz, és állandóan ilyen dolgokra pazarolni az értékes életeteket, nem az, ahogy egy Sahaja jóginak élnie kell. Ha egy Sahaja jógi nem tud kollektív lenni, akkor tudjátok, hogy ő nem Sahaja jógi. Tehát tudnunk kell, hogy ez Bhairavanath munkája bennünk. Amellett, hogy fényt ad a sötétségben, a másik dolga, hogy elpusztítja bennünk a bhootokat, és minden bhootos eszmét, és a ragaszkodásról alkotott furcsa elképzeléseket, és a depressziót is.

Így ma nagyon örülök, hogy Shri Bhairavát tiszteljük, mert nagyon összefügg Ganeshával. Tudjátok, hogy Ganesha a Muladharában van, miközben Bhairava a baloldalon mozog, majd átmegy a jobboldalra. Tehát minden kondíció, minden szokás legyőzhető Bhairavanath segítségével.

Nepálban van egy hatalmas Bhairavanath szobor, ami egy igazi swayambu. És az emberek, akik inkább baloldalasak, félnek Bhairavanathtól. Tehát ha valakinek az a rossz szokása van, hogy lop, akkor odaviszik Bhairavanath elé, és lángot gyújtanak. A rendőrség viszi oda és azt mondják neki, hogy mondja el Bhairavanath előtt, vallja be a tettét, és az emberek bevallják, ami rosszat elkövettek. Tehát ő megvéd bennünket attól is, hogy rossz dolgokat tegyünk, alattomos dolgokat, mint a lopás. Bármiről gondolhatjuk, hogy elrejthetjük, hogy titokban elkövethetjük, de nem tudjuk elrejteni Bhairavanath elől. Ha nem változtok meg, akkor leleplez teljesen. Így leplezte le a rettenetes hamis gurukat is.

Tehát ma azért vagyunk itt, hogy ezt a hatalmas Istenséget tiszteljük, aki később inkarnálódott a Földön, legvégül, mint Mahavira. Tehát Ő az, aki a pokol kapuiban áll, és megakadályozza, hogy az emberek a pokolba kerüljenek. De ha valaki a pokolra akar kerülni, ez a vágya, ez az akarata, akkor azt mondja:"Rendben menj!" De tudjátok, hogy most a pokol is tele van emberekkel. Tehát, jobb megpróbálnunk harcolni a negativitásainkkal, olyanná válnunk, aki szereti a tréfát, élvezi mások társaságát és szeret másokat. Ne azon gondolkodjunk, hogy mások mit tesznek értünk, hanem azon, hogy mi milyen jót cselekedhetnénk másokkal.

Tehát ma egy különleges puját ajánlunk Bhairavanathnak, hogy megadja nekünk, hogy olyanok legyünk, akik nevetnek, szeretik a tréfát, és örömüket lelik mindenben.

Isten áldjon benneteket.

H.H. Shri Mataji Nirmala Devi