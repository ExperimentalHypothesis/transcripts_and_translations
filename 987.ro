Public Program. Brighton (UK), 14 May 1982.

Aş sugera ca azi să îi lăsăm să-Mi pună întrebări.

Aşa că Mă voi păstra... Dacă aveţi întrebări, mai bine Mi le puneți la început, astfel încât mintea să fie satisfăcută. Aș prefera să stau în picioare, pentru că pot să văd oamenii mai bine. Să stau pe scenă sau să cobor? Înainte de toate, este mai bine să puneţi întrebări, pentru că ieri, când am început sesiunea de întrebări, oamenii s-au cam abătut de la subiect. Mai bine întrebați-Mă acum, pentru că sunteţi cu toţii căutători. Sunteţi căutători cu toţii şi aţi căutat tot timpul, deci cel mai bine este să îmi puneţi întrebările acum, astfel încât să vă pot răspunde în timpul acestui discurs. Sunteți mai bine astăzi? Pe dvs. vă întreb.

Sahaja Yogi: Sunt puțin mai bine.

Shri Mataji: Mă voi ocupa de dvs. din nou astăzi. Nicio întrebare? Asta înseamnă că Sahaja Yoghinii au devenit capabili să vă explice totul şi sunt foarte mândră de ei. Când am fost în Australia, ziariștii M-au întrebat: „Mamă, toţi discipolii dvs. sunt erudiţi?” Le-am spus: „Nu, sunt oameni obişnuiţi. Trebuie să fie oameni foarte obişnuiţi şi normali.” S-au mirat zicând: „Uimitor - toată cunoașterea pe care o au ne face să simţim că sunt cu toţii erudiţi”. „Toată învățătura se află în interiorul vostru” - le-am spus. Toată cunoașterea se află în voi. Dacă aţi putea doar să aduceţi lumina în interior, aţi vedea că toată acea cunoaştere se află în voi.

Nu trebuie să mergeţi nicăieri pentru a o obține. Este toată în interiorul vostru, este construită în voi. Sunteți construiţi atât de frumos, pentru a deveni Spiritul încât nu trebuie să fac mare lucru; totul se întâmplă pur și simplu. Singurul lucru este că trebuie să ştim la ce să ne aşteptăm, care ar trebui să ne fie aşteptările pentru a fi Spiritul. Iar acest lucru trebuie să-l înţelegeţi şi logic. Trebuie să fie o concluzie logică. Nu doar pentru că spun Eu ceva, pentru că aţi devenit membru al unui grup, pentru că aţi plătit bani undeva. Nu e asta. Realitatea este ceea ce este. Ceea ce este logic trebuie să fie realitate.

Zilele trecute vă spuneam despre partea stângă, despre trecut, despre subconştient, despre subconştientul colectiv, despre problemele subconştientului şi condiţionările pe care ni le dau lucrurile materiale, materia. Materia încearcă tot timpul să domine Spiritul. Iar această materie ne domină, pentru că venim din materie, de la bun început. Dar cum iese Spiritul de sub dominația ei? Ce se întâmplă cu adevărat astfel încât noi să devenim Spiritul? S-a vorbit despre Realizarea Sinelui. Atât de mulţi au vorbit despre cea de a doua naştere. Cu toţii au spus că trebuie să vă naşteţi din nou. Sunt mulţi oameni care se autoproclamă: „Sunt născut a doua oară”. Există însă și oameni pe lumea asta, din toate categoriile sociale, care ştiu că trebuie să se întâmple ceva, că trebuie să aibă loc o descoperire, că trebuie să caute ceva.

Imaginaţi-vă, pe vremea lui Christos nu existau atâția căutători, nimeni nu le putea vorbi prea mult discipolilor. Erau doar nişte pescari obişnuiţi, oameni foarte simpli. Dar în aceste timpuri sunt atât de mulţi căutători în întreaga lume. Ce caută ei de fapt? Ce căutaţi voi? Vă căutaţi Spiritul. Asta este de asemenea ceva foarte vag, să spui că îţi cauţi Spiritul. Ei bine, cine este Spiritul de fapt? Şi de ce ar trebui să ne căutăm Spiritul? În evoluţia noastră suntem la stadiul de fiinţe umane, conştiinţa noastră este corespunzătoare unei fiinţe umane, dar această conştiinţă umană nu este ultima treaptă de evoluție.

Dacă ar fi fost, n-am mai fi căutat nimic altceva. Ea nu reprezintă sfârşitul. Trebuie să ajungem într-un punct în care să trecem la o treaptă superioară. Ei bine, cum să abordăm logic acest subiect? Ce s-a întâmplat în procesul evolutiv? Am fost animale iar apoi am devenit fiinţe umane. Ce este atât de special la fiinţele umane în comparaţie cu animalele? Faptul că în conştiinţa lor există o nouă dimensiune. Spre exemplu dacă duci un cal pe un drum murdar el nu va percepe murdăria, mizeria, frumuseţea, culorile - nimic. El nu poate sesiza aceste lucruri.

Dar dacă duci o fiinţă umană pe un drum plin de mizerie sau într-o casă murdară, ea înţelege imediat și nu-i place. Deci ceea ce am dobândit noi nu este nimic altceva decât o nouă dimensiune a conştiinţei în comparație cu animalele sau, în termeni foarte ştiinţifici, putem spune că am dezvoltat o nouă conştiinţă în sistemul nostru nervos central. Noi stăpânim tot ce se manifestă în sistemul nostru nervos central. Presupunând că Eu percep ceva ca fiind fierbinte, toată lumea îl va simţi la fel. Dacă spun despre o pasăre că are o anumită culoare, toată lumea va spune acelaşi lucru. Deci oricare ar fi percepția senzorială simțită de o fiinţă umană - Mă refer la percepția senzorială, nu la o iluzie, la o halucinaţie, ci la realitatea privind organele sale de simț - orice percepem prin organele de simţ, va fi simțit la fel de toată lumea. O persoană care simte fierbinte, nu va spune că simte rece. Nimeni nu va spune că e rece, toți vor spune că este fierbinte. Deci un lucru este clar, că adevărul este unul singur, nu pot fi adevărate simultan două lucruri care se contrazic. Aşa că ceea ce urmează să se petreacă acum în evoluţia noastră trebuie să fie un salt în conştiinţa noastră.

De exemplu, în evoluție, un peşte a devenit o broască ţestoasă. Ce s-a întâmplat de fapt când peştele a devenit broască ţestoasă? Este în natura unei broaşte ţestoase să o simtă pe Mama Pământ. A pierdut ceva din natura pe care o avea ca peşte şi a început să simtă ceva nou. În acelaşi mod, dacă trebuie să înaintăm în evoluția noastră trebuie să dobândim o conștiință mai înaltă, mai dinamică. Iar acest fapt a fost reflectat de scrierile multor oameni. De exemplu, Jung a fost unul dintre ei. El a vorbit despre asta. Jung a spus... Jung a spus că atunci când va avea loc saltul, fiinţele umane vor deveni, vor deveni deci, conştiente în mod colectiv. A spus că „vor deveni” și nu că vor începe să facă acelaşi lucru sau că vor începe să se comporte în aceeași manieră.

Nu. A spus că veţi deveni, veţi fi conştienţi de această transformare, nu inconștienți. Deci când căutaţi Spiritul, dacă veți fi iluminați de Spirit, asta înseamnă că veţi şti în conştiinţa voastră ceva mai mult decât aţi ştiut până atunci. Spre exemplu, poate că simţiţi senzația de fierbinte şi rece astăzi, dar poate, cu acea nouă conștiință veți simţi și ceva diferit. Jung a spus foarte clar că trebuie să deveniţi conştienţi colectiv. Deci „a deveni” este țelul evoluţiei noastre și nimic altceva. Noi pur și simplu devenim. În limba sanscrită, de exemplu, un suflet realizat este numit - pentru indieni este ceva obişnuit, nimic dificil de înţeles – un suflet realizat este numit „dvijaha” - „cel născut a doua oară”. De asemenea şi pasărea este numită „dvijaha”, pentru că pasărea se naşte întâi ca ou, apoi se dezvoltă, eclozează şi devine dintr-odată pasăre. Iar acesta e un lucru similar Realizării.

Știţi că de Paşti dăruim ouă, ceea ce simbolizează același lucru: că suntem ca niște ouă şi că trebuie să devenim păsări. Deci chiar şi acum, la acest stadiu de fiinţe umane, suntem limitaţi asemeni unui ou, și trebuie să creştem până la punctul în care putem deveni păsări. Toate celelalte lucruri despre care vorbesc oamenii nu reprezintă Realizarea. De pildă aş spune că dacă hipnotizați fiind v-aş da biberoane, aţi putea începe să sugeţi ca niște bebeluși. Chiar știind că faceţi ceva caraghios, o faceţi totuși. Veţi fi siliţi să o faceţi pentru că sunteţi hipnotizaţi. Orice astfel de acțiune căreia îi cădeți victimă nu reprezintă Realizarea Sinelui. Și asta deoarece în evoluția voastră până la stadiul de fiinţe umane nu a fost necesar să faceți voi înșivă ceva. Nu voi v-ați retezat cozile în stadiul de maimuțe pentru a deveni fiinţe umane. S-a întâmplat spontan, aşa cum o floare devine fruct.

E un proces viu. Oamenii nu realizează că ceea ce trebuie să li se întâmple este un proces viu și nu unul mort. Tot ce putem face noi ca oameni este un proces mort. Spre exemplu putem sta în cap, putem sări, putem alerga, putem face tot felul de lucruri, dar acestea nu sunt procese vii. Un proces viu este atunci când deveniţi ceva și asta trebuie să ceară toţi căutătorii oneşti: să se transforme. Dacă nu sunteţi oneşti, atunci este dificil, sau chiar dacă sunteţi oneşti dar vă identificaţi în mod greșit cu anumite idei pe care le-aţi citit, doar findcă aţi plătit o carte sau aţi plătit unei organizaţii, sau unui om - asta nu vă va ajuta. Ceea ce trebuie să vedeți este faptul că vă transformați. Și asta v-am spus ieri: că veţi deveni maestrul, veţi deveni profetul, aşa cum Blake a spus că „oamenii lui Dumnezeu vor deveni profeţi şi vor avea puterea de a-i face şi pe alţii profeţi”. Deci fiți foarte sinceri cu voi înşivă și întrebaţi-vă: „Am devenit eu profet? Și pot să-i fac pe alţii profeţi?” Este un mod foarte simplu de a ne evalua Realizarea Sinelui şi sunteţi capabili să deveniţi profeți, pentru că totul se află în interiorul vostru.

Aveți întregul mecanism în interior, sunteţi ca un computer gata să fie conectat la sursă şi să înceapă să funcţioneze. Trebuie doar să deveniţi astfel. Şi dacă nu deveniţi profeți, atunci toate celelalte lucruri, cum ar fi crearea unei organizaţii sau orice altceva sunt inutile, nu au nicio valoare, toate sunt, aş putea spune, un mod de a vă înșela pe voi înșivă. Ce aţi obţinut prin propriile eforturi? Presupunând că Ray ar spune ceva de genul: „Oh, Mama a văzut o lumină şi s-a întâmplat asta. Mama are așa niște puteri” - e complet inutil. Ce reprezintă toate astea pentru voi? Chiar dacă sunt un rege, ce contează pentru voi? Important este ce deveniți voi, şi pentru această transformare, dacă spun că totul este deja în voi, trebuie să o dovedesc - asta este tot. De fapt, această cunoaştere nu ne e necunoscută.

Totul a fost descris de pe vremea lui Moise. Spre exemplu El spune: „copacul de foc”. Ce este „copacul de foc”? Nimeni nu ştie. Se spune doar că era un „copac de foc”. Dar dacă o vedeţi pe Kundalini complet iluminată, arată exact ca un copac din flăcări. Şi apoi, tot în Biblie se spune: „Voi apărea în fața voastră în forma unor limbi de foc”. Ce înseamnă asta? Nimeni nu poate explica, nimeni nu ştie. Limbile de foc nu sunt altceva decât aceşti centri, care atunci când sunt iluminaţi, arată exact ca nişte limbi de foc.

Dar nu le-ați văzut deoarece, când eşti în afara pavilionului îl poți vedea, dar din interior nu vezi pavilionul, ci doar sala în care ești. Şi de aceea trebuie să înţelegem că nu se întâmplă ceea ce credem noi că ar trebui să se întâmple, ci trebuie să acceptăm ceea ce se întâmplă cu adevărat. Deci mai întâi trebuie să scăpăm de identificările cu propriile idei: că se va întâmpla una, alta, că asta ar trebui să se întâmple, că ar trebui să văd o lumină, că ar trebui să levitez. Sunt mulţi oameni care plătesc bani grei ca să leviteze. E absurd. De ce vreţi să levitați? Nu înţeleg. Plătesc mult mai mulţi bani pentru asta, decât pentru a face înconjurul lumii. Vă spun drept, pentru o călătorie cu avionul nu ați plăti atât cât pentru această afacere „Flying Squad”. Şi ce este asta?

Trebuie să înţelegem ce este asta. Când levităm, în ce ne implicăm de fapt? Această metodă de hipnoză este atât de subtilă, încât nu puteţi înţelege. Pur şi simplu continuați cu ea. Spre exemplu am avut un domn care era în această afacere, era preşedintele academiei de levitație; a făcut epilepsie, soția lui de asemenea, copilul la fel. Au venit cu toții la Mine. Îşi pierduseră casa, pierduseră totul, rămăseseră fără niciun ban. Așa s-a terminat gluma cu levitatul. Trebuie să înţelegeţi că nu puteţi plăti pentru evoluţia voastră. Nu puteţi plăti.

E foarte simplu de înţeles. Așa cum v-am spus ieri, dacă daţi bani acestei flori, va deveni ea fruct? E un proces viu pentru care nu putem plăti, care nu înţelege banii. Procesele vii nu înţeleg banii. N-am întâlnit nicio fiinţă umană care să sufere de indigestie, și care să-și spună: „Stomacule, te plătesc - îmi digeri mâncarea?”. Facem asta? La fel, nu puteți plăti nici pentru acest proces evolutiv, cel mai înalt dintre toate. Este un lucru foarte subtil de înţeles pentru fiinţele umane, deoarece ele cred că trebuie să plătească pentru orice, altfel acel lucru nu funcţionează. De exemplu dacă vă doriți o maşină, o mașină bună, trebuie să plătiţi. O mașină care merge.

Dacă nu merge, o puteţi lua gratis. Dar pentru una care merge trebuie să plătiți. Orice maşină care este gratis e o rablă, n-o poţi folosi. Trebuie să plătiți ca să o duceți la cimitirul de maşini; deci în mintea fiinţelor umane există tot timpul gândul că totul trebuie plătit. Şi este foarte rău! Nu puteţi plăti pentru asta. Mă refer la procesele care sunt dincolo de puterea umană, pe care fiinţele umane nu le pot face. De exemplu, noi nu putem transforma o floare într-un fruct. Un proces viu este mai presus de mintea umană. Dar când deveniți, când deveniți oameni de un nivel superior, puteți mânui chiar și un proces viu.

Și asta ar trebui să se întâmple cu voi. Dacă nu s-a întâmplat asta, toate celelalte lucruri sunt greşite. Vă spun cu mare îngrijorare, pentru că oamenii care sunt pe piaţă, care vând tot felul de lucruri, o fac foarte bine. Ştiu cum să vă ademenească, ştiu cum să vă inoculeze diverse idei, știu cum să vă creeze identificări greşite, iar voi vă atașaţi de ei, până în momentul în care eșuează complet. Şi atunci sunteți lăsați de izbeliște.. Spuneţi: „Oh, Doamne, ce s-a întâmplat?”. Un lucru e clar, că Spiritul vostru nu s-a pierdut. Este acolo, în ciuda oricăror greşeli, indiferent de drumul urmat în căutarea voastră. Spiritul rezidă în voi cât trăiți, în ciuda acestor lucruri. Iar Spiritul trebuie adus în mintea voastră conştientă, adică ar trebui să simţiţi puterile Spiritului în fiinţa voastră, în sistemul vostru nervos central. Asta este în esență Sahaja Yoga.

Sahaja, aşa cum probabil vi s-a spus, înseamnă „născut cu”. Ieri v-am spus despre partea stângă, care este puterea dorinţei. Și prin această putere se nasc toate condiţionările noastre şi tot ce absorbim de la materie, de la lucrurile materiale. De asemenea, prin această putere acumulăm tot trecutul nostru, iar acesta se extinde apoi până în subconştientul colectiv. Tot ieri v-am spus și că factorul declanșator al cancerului este tendința oamenilor de a merge în extrem pe partea stângă. Cei care merg în extrem pe partea stângă fac cancer, dar se pot vindeca dacă reușesc să revină pe canalul central. Cancerul poate fi vindecat, fără îndoială. Ei bine, cealaltă parte este partea dreaptă, despre care am spus că vă voi vorbi astăzi. Nu-l văd pe domnul care Mi-a pus atât de multe întrebări. E aici?

Ieri era preocupat doar să-Mi pună întrebări și atât. Nu este un căutător, cred. În regulă. Cealaltă parte, partea dreaptă, e puterea prin care acţionăm. Mai întâi apare dorința, iar apoi acţionăm. Ei bine, această putere, puterea părţii drepte este exprimată în noi sub forma sistemului nervos simpatic drept. Ştiinţa a apărut tot prin puterea părții drepte. Știința e la nivelul grosier, acestea fiind aspecte subtile în noi. Ei bine, această putere a părţii drepte care există în noi dă forță capacității noastre mentale și fizice de a acţiona. Orice acţiune are loc atunci când ne dorim ceva; când vrem să împlinim acea dorinţă dezvoltăm o acţiune.

Trebuie să înţelegem ce fel de putere este aceasta. Ea este numită „prana shakti” în sanscrită - prana. Puterea de pe partea stângă numită „mana shakti” este puterea emoţiilor, sau a minţii am putea spune. Dar, vedeţi, limba engleză nu e clară cu privire la aceste aspecte. Deci aş spune că avem mana shakti şi prana shakti – acestea sunt cele două puteri care există în noi şi pe care începem să le folosim, putem spune, ca pe o frână şi un accelerator, devenind apoi maeştri în condusul acestei „mașini”. Însă până când devenim maeștri facem greşeli. Mintea umană are tendința de a merge la extreme. Presupunând că spun cuiva: „Trebuie să meditezi”, va medita timp de cinci ore. Nu e nevoie să meditaţi atâta timp. Dar dacă le spui să stea în cap, o vor face pentru zece ore. Deci nu e nevoie să mergem la extreme, trebuie să fim pe centru, să ne tratăm cu blândețe trupul și pe noi înșine. Nu trebuie să fim frenetici, nu trebuie să fim exasperați după ceva.

Ceea ce trebuie să vi se întâmple este un lucru foarte simplu. Închipuiţi-vă de pildă că o sămânţă e semănată pe o muzică stridentă sau într-un loc în care toată lumea e agitată, strigă, ţipă. Ce se va întâmpla? Nu va încolţi niciodată. Dacă se află într-un loc paşnic, într-un loc potrivit, dacă nu este într-un ghiveci răsturnat, atunci cu siguranţă va deveni un copac frumos sau un arbust frumos, o plantă. În acelaşi mod, dacă avem un comportament extrem, vom merge spre partea stângă sau dreaptă. Ieri v-am spus ce se întâmplă când mergem către partea stângă, lucruri precum hipnoza, percepţiile extrasenzoriale, pe care le folosesc cei mai mulţi din acești așa-ziși guru. Pur și simplu hipnotizează oamenii, iar ei devin complet orbiți de ei, lăudându-se: „E gurul nostru”, şi se comportă ca nişte oameni lipsiți de judecată. „Mă simt bine cu acest guru”. Motivul este că simţiţi că acel guru are un gen de siguranță şi dacă-l urmați veți merge în Rai ca și el.

Nu se întâmplă aşa. Trebuie să mergeţi în Rai în mod individual, fiecare, trebuie să deveniţi propriul vostru guru și trebuie să ştiţi voi înșivă totul. Nu este ca și cum cineva îşi atașează o remorcă în spate şi pune niște oameni în ea zicând: „Haideţi, eu merg în Rai”. Cei mai mulţi dintre aceşti guru merg de fapt în Iad iar voi îi veţi urma foarte repede. Deci nu se întâmplă niciodată aşa, credeţi-Mă; când cineva vă spune că urmând un anumit guru veţi ajunge în Rai, este o afirmație absolut greşită. Ceea ce trebuie să urmaţi de fapt este principiul, şi orice guru adevărat vă va spune întotdeauna, vă va spune întotdeauna că trebuie să vă transformați. Nu va spune niciodată: „Bine, mi-ai dat banii, eşti membru. Acum eşti copilul meu, eşti discipolul meu şi îţi ofer iubirea mea. Să avem iubire”. Unde este iubirea?

„Şi daţi-mi mai mulţi bani, Rolls Royce-uri, daţi-mi una, alta.” Iar voi faceți asta ca nebunii, crezând că acest schimb e posibil. Acum, căutători fiind, aveți tot dreptul să vă descoperiți Spiritul şi nu veți fi induşi în eroare de trucurile şi farsele acestor guru, sau, aş spune, de metodele foarte sinistre pe care le aplică. Nu doar că vă dau sfaturi greșite pentru bani - nu Mă deranjează că sunt nişte hoți. Să aibă bani dacă asta vor! Dar fără să realizați, vă distrug şansele de a vă primi Realizarea. Şi atunci va fi foarte greu să vă dau Realizarea! Iar dacă nu rezolvați cu adevărat acest lucru, va fi imposibil să vă trezesc energia Kundalini. Am văzut oameni care au suferit din cauza asta. Ei bine, acest proces din interiorul nostru este declanșat de capacităţile mentale şi fizice de pe partea dreaptă. De pildă, ne gândim la viitor, începem să planificăm: „Trebuie să facem asta mâine sau poimâine”.

Trebuie să facem ceva și începem să gândim: „Mă voi duce acolo şi voi găsi asta, apoi voi lua un bilet şi voi merge dincolo”. Vreau să spun că mintea lucrează pentru viitor, atât de mult încât oamenii devin absolut orientați către viitor, într-o asemenea măsură încât unii îşi uită chiar şi propriul nume. Vă vine să credeţi? Adică în regulă, nu-şi amintesc numele tatălui dar să îşi uite chiar şi propriul nume! Sunt ca nişte nebuni care nu-şi amintesc nici cum îi cheamă, nu ştiu unde sunt și ce fac. Am întâlnit oameni de genul ăsta care sunt de-a dreptul bolnavi, pentru că au devenit atât de orientați către viitor, încât nu mai ştiu nimic despre trecutul lor. Ei bine, acest tip de comportament se manifestă într-o societate în care oamenii se gândesc mereu la viitor: „Ce trebuie să fac mâine, ce trebuie să realizez mâine?”. Şi când încep să facă toate aceste lucruri, atenţia lor merge în extrema dreaptă. Ei bine, această extremă este foarte periculoasă, este foarte periculos să începem să ne gândim tot timpul la viitor. Şi a te gândi mereu la viitor este ceva imaginar, este absolut imaginar, pentru că ce gândiţi despre viitor nu există de fapt.

Ceea ce există cu adevărat este prezentul. Trebuie să fiţi în prezent, nu în viitor. Oamenii spun: „Trebuie să fii în prezent”. Dar cum faceți asta? Nu puteți. Sunteți ori în trecut, ori în viitor. Asta pentru că atunci când apare un gând, el se ridică ca un val şi apoi coboară. Apoi un alt gând se ridică, atinge punctul maxim şi pe urmă coboară. Ei bine, noi ne lăsăm purtați de valul gândului care urcă, însă nu suntem conștienți când coboară. Vedem un alt gând care se ridică, asemeni unui val, dar nu vedem când coboară.

Aşa că sărim de pe creasta unui gând pe creasta altuia şi nu ştim unde suntem, poate în trecut, poate în viitor. Dar pe centru, între aceste două gânduri, se află prezentul şi nu ştim cum să ne îndreptăm atenţia asupra lui, e foarte dificil. Spunând doar: „Ar trebui să fii pe centru” nu vă ajută să fiți așa. Spunându-vă doar: „Trebuie să faci una, alta”, lucrurile nu vor deveni realitate - asta până când nu va fi lumină. De exemplu nu e nicio lumină în camera asta şi spuneţi: „Mergi drept înainte”. Nu puteţi, pentru că nu vedeți pe unde. Chiar dacă porunciți sau orice ați face nu puteţi merge drept fără să vă loviți de vreunul din aceste scaune pentru că nu este lumină și nu puteți vedea. Aşa că trebuie să înţelegeți că trăind în viitor, planificând prea mult, trăiți de fapt într-o lume imaginară. Există multe poveşti cu oameni care au trăit în lumi imaginare şi au descoperit până la urmă că toată această iluzie s-a prăbușit. De asemeni sunt oameni care rezolvă lucrurile prin eforturi fizice, iar când recurg la eforturi fizice îşi creează o altă problemă, pentru că devin oameni orientaţi către latura fizică.

Şi dacă sunteţi orientaţi doar către latura fizică, Spiritul se mânie pe voi. Deci mişcarea pe partea dreaptă este caracteristică oamenilor care sunt foarte meticuloşi, foarte stricți în privinţa timpului foarte riguroși, foarte distanți, care sunt foarte duri şi nu tolerează niciun nonsens - acel tip de oameni pe care îi întâlnești în mod frecvent și care devin o durere de cap, devin foarte plictisitori. Sunt greu de suportat, pot fi foarte plictisitori. Şi îţi ţin discursuri lungi despre cum să fii asertiv şi cum să ții linia dreaptă. În natură nimic nu merge în linie dreaptă, totul se mişcă sinuos, atât de frumos, pentru că natura este creată din varietate, iar varietatea dă frumuseţea. Acești oameni nu se gândesc la frumuseţe, iubire, compasiune, nimic. Pentru ei totul trebuie să fie foarte meticulos şi aşa trăiesc. Astfel de oameni dezvoltă un mare ego, aşa cum vedeţi aici, este această zonă de culoare galbenă la nivelul capului, numită ego. Poți arăta zona? Prin acţiunea părţii stângi, a părţii emoţionale, dezvoltăm superego dar prin acţiunea părţii drepte, dezvoltăm ego.

Ei bine, acest ego nu este uşor de văzut. Pentru că dacă ai superego, ai dureri în corp, eşti o persoană nefericită, ai o față ridată şi arăţi absolut epuizat. Dar dacă ai ego, arăți atât de dinamic. Putem spune că Hitler a fost extrema egoului. Iar egoul i-a creat impresia că e un fel de încarnare divină, care trebuie să salveze oamenii, i-a creat impresia că el ştie totul despre rase, despre orice şi trebuie să salveze o anumită rasă. Acest gen de idee vine de la oamenii care sunt pe dreapta. Ei sunt foarte agresivi; pot părea persoanele cu care poți vorbi cel mai bine, pot părea foarte umili, pot fi foarte buni oameni de afaceri, pot fi orice, dar ei nu ştiu că au acest ego pe cap, ca un balon mare, şi că din cauza lui plutesc în aer. Veţi fi surprinşi, egoul sfârșește până la urmă în prostie. Egoul sfârșește în prostie. Astfel de oameni se dedau la tot felul de lucruri stupide şi spun: „Ce e greşit în asta?”.

De exemplu, am cunoscut persoane în vârstă care se comportau atât de stupid, spunând: „Ce-i rău în asta?”. Ştiţi, un bătrân, să zicem de nouăzeci de ani, care nici măcar nu poate merge fără baston, încearcă să vă imite și să danseze ca voi iar apoi cade şi spune: „Ce-i rău în asta?”. De pildă, am cunoscut o doamnă de vreo 85 de ani care a murit căzând de pe cal. Normal... La ce să te aştepţi la 85 de ani? Asta se va întâmpla! O doamnă la 85 de ani ar trebui să stea liniștită acasă, să aibă grijă de nepoţi, poate chiar de strănepoţi... În loc de asta, de ce-ar vrea să fie ca la 25 de ani şi să călărească? Aşadar fac tot felul de lucruri stupide şi apoi întreabă: „Ce-i greşit în asta?”. Nu-i nimic greşit în prostie, ce poate fi? Dar astfel de oameni sunt o pacoste pentru societate, pentru alţii. Oamenii care au superego se torturează pe ei înşişi, însă cei egoişti îi chinuie pe ceilalţi, îi corectează tot timpul pe alţii, îi torturează, impun celorlalţi ideile lor; şi astfel de oameni pot avea mare succes, fiindcă nimic nu impresionează mai mult decât succesul.

Le repetă tot timpul oamenilor: „Asta e adevărat, asta e adevărat” şi când o spui mereu, oamenii ajung să creadă: „Aşa trebuie să fie”. Şi astfel de oameni sunt mult mai periculoşi decât cei cu superego. Dar pentru cei care nu cunosc trucurile superegoului, ei pot fi de asemenea foarte, foarte periculoşi, pentru că sunt foarte subtili, nu-i poţi percepe, te hipnotizează şi te pot poseda, pot fi foarte vicleni şi pot urzi tot felul de planuri de care nu ești conştient. Aşa că nu e uşor să alegi care e mai bun sau mai rău dintre ei. Este la fel de greşit să mergi în extrema dreaptă sau în cea stângă. Acum să vedem ce se întâmplă la nivel fizic. Aşa cum v-am spus cancerul vine de pe partea stângă. Ce se întâmplă la nivel fizic cu cei ce se gândesc mereu la viitor? Avem un centru pe care îl afectează orientarea noastră către viitor, numit Swadishthan chakra, care la nivel fizic se manifestă sub forma plexului aortic. Chakra Swadishthan e foarte importantă pentru fiinţele umane, în special pentru intelectuali.

Această chakră de fapt convertește grăsimea de la nivelul stomacului în folosul creierului. Acesta e centrul lui Surya, al soarelui. Când începeți să gândiți, aceste celule sunt transformate astfel încât să fie folositoare creierului. Ei bine, dacă gândiți tot timpul, ce se va întâmpla? Nu vă vor creşte coarne ca urmare a acestui fapt; voi consumaţi, consumați toate acele celule ele trebuind apoi înlocuite, iar pentru asta Swadishthan chakra trebuie să muncească din greu să transforme celulele în folosul creierului. În timp ce face asta, există și alte lucruri de care chakra Swadishthan trebuie să aibă grijă, cum ar fi ficatul, pancreasul, splina, rinichii – toate trebuie îngrijite de acest centru şi de asemenea uterul în cazul doamnelor. Ei bine, dacă chakra Swadishthan este epuizată de o singură muncă, şi nu-și poate îndeplini celelalte responsabilități, atunci toate celelalte organe sunt neglijate, așa că dezvoltaţi o afecțiune teribilă la nivelul ficatului. Ei bine, problemele de ficat sunt un alt lucru pe care nu-l simţiţi. Alţii văd că aveţi probleme de ficat fiindcă sunteţi impulsivi, sunteți agitați, sunteți aroganți, nu sunteţi niciodată mulţumiți de nimic, îi criticaţi pe alţii – toate acestea reflectă probleme de ficat. Cei cu probleme de ficat nu sunt niciodată mulţumiţi, fiindcă ficatul are grijă de atenţia voastră.

Cei cu probleme de ficat au de asemenea o atenţie oribilă - merge în toate părţile, nu poate rămâne concentrată. Pe stradă vă veți lovi de o maşină, pentru că vă uitaţi la ce nu trebuie. Tot timpul priviţi în stânga, în dreapta, nu vedeți pe unde mergeți. Nu veți găsi niciun animal care să meargă așa - numai oamenii fac asta. Dacă îi vezi pe stradă, eşti surprins, nu știi încotro merg. Ei nu merg drept, nu privesc drept, ochii li se duc în toate părţile, pentru că atenţia e instabilă, atenţia este instabilă din cauza problemelor de ficat. Deci ficatul este un organ foarte, foarte important. Ei bine, ficatul are o capacitate specială, aceea de a extrage toate toxinele din corp în formă de căldură. Iar căldura din corp trebuie transformată sau ar trebui transferată către circuitul sanguin, către apa din circuitul sanguin, sau către apa din sânge și scoasă din corpul vostru fie sub formă de transpiraţie, sau sub o altă formă. Dar atunci când acest ficat nu este în regulă, el nu poate transfera căldura către circuitul sanguin iar căldura rămâne în corp, iar voi acumulați acea căldură în corp, care vă creează adevărate probleme.

Deci în Sahaja Yoga, când Kundalini se ridică Ea schimbă structura sângelui. Din cauza căldurii, hidrogenul şi oxigenul sunt dispuse într-un mod foarte ciudat, legătura lor devine concavă şi încep să rețină căldura. De aceea cei care au ficatul bolnav simt puţină căldură când se ridică energia Kundalini. Dar ficatul poate fi vindecat dacă primește pace şi confort, puteți cu siguranţă să vă vindecați ficatul, fără nicio îndoială. Al doilea lucru care se poate declanșa sunt problemele de pancreas, care generează diabetul. Numai o persoană care gândeşte prea mult poate face diabet. De exemplu, un ţăran indian nu ştie ce este diabetul. Iar apoi renunţaţi la consumul de zahăr, dar nu asta e soluţia de a vă vindeca. Faceți diabet pentru că gândiţi, gândiţi, gândiţi prea mult. Doctorii nu înţeleg asta, de aceea spun că este incurabil, fiindcă nu pot face legătura între procesele mentale şi diabet.

Şi asta se întâmplă când gândiţi tot timpul ca nişte nebuni - se declanșează diabetul. Diabetul este de asemenea vindecabil, dacă dobândiţi Iluminarea. Puteţi să-i vindecaţi şi pe alții de diabet, deoarece această putere vitală ce integrează toate cele trei puteri, curge prin voi, iar voi puteţi să-i reîncărcaţi, puteţi să le daţi mai multă energie celor care o au epuizată, puteţi să-i reîncărcați cu această putere și să-i vindecaţi. A treia problemă care poate apărea este și cea mai gravă, este cancerul sângelui, cauzat de splină. Splina e un organ foarte important, pentru că este centrul păcii din interiorul nostru. Cei care nu au o splină în bună stare nu pot avea pace și calm interior. E un lucru foarte simplu, dar doctorii nu pot face legătura şi nici oamenii de ştiinţă nu pot face legătura cu un lucru simplu. Iar acest lucru simplu este faptul că, dacă atunci când mâncăm, suntem agitați, grăbiți, suntem predispuși la probleme de splină şi putem face leucemie. Ei bine, dacă mama sau tatăl au un astfel de temperament, copiii pot dezvolta încă de la naştere leucemie. Cu bucurie vă spunem că în New York am avut un caz de leucemie care Mi s-a adus la cunoștință când eram în India, într-un sat.

Cineva a venit şi Mi-a spus despre băiatul bolnav. Avea doar 16 ani, suferea de leucemie iar doctorii nu îi mai dăduseră decât două săptămâni. Ei întotdeauna dau verdicte, doar la asta sunt buni. Când Mi s-a adus la cunoștință acest caz, le-am spus: „Nu pot face nimic, sunt într-un sat, dar puteţi telefona unei Sahaja Yoghine, care a locuit în Anglia - acum se află în New York - şi ea va face tot ce îi stă în putință”. Veţi fi surprinşi că băiatul a fost complet vindecat; a ieşit din spital, a venit să Mă vadă iar acum și-a reluat studiile. Vreau să spun că am vindecat multe cazuri de leucemie. Dar totodată nu suntem aici să vindecăm oamenii, nu asta este menirea noastră. Se întâmplă spontan, ca o consecință a trezirii energiei Kundalini. Țelul nostru este să vă facem pe voi înșivă doctori, să aveți această cunoaștere. Trebuie să vă transformăm în fiinţe umane conştiente colectiv, care trebuie să intre în împărăţia lui Dumnezeu, pentru a trăi acolo în pace, beatitudine şi bucurie.

Ei bine, problemele de rinichi, de hipertensiune arterială, sunt cauzate tot de partea dreaptă. Oamenii sunt exaltați, surescitați și și-au format un obicei din a deveni agitaţi. Am cunoscut oameni cărora imediat ce le spui: „Trebuie să iei avionul către cutare destinație”, dintr-odată cuvântul „avion” le declanşează o stare de agitaţie, pur şi simplu devin frenetici. Nu mai știu ce să facă. Îşi vor uita paşaportul, îşi vor uita bagajele, vor fi agitaţi. Dacă te duci la aeroport, descoperi că acest centru Nabhi stâng, care are în grijă splina, devine foarte agitat. Ei bine, dacă în această stare mâncaţi sau faceţi altceva, se creează o stare de urgenţă şi e nevoie de mai mult sânge pentru a digera acea hrană. Aşa că splina, biata de ea, munceşte din greu ca să creeze acel surplus de celule sanguine. Dar dacă în timp ce mâncaţi, să zicem, mai citiţi şi un ziar - este cel mai rău lucru pe care-l puteţi face dimineaţa. Oribil.

Citiţi ziarul mâncând iar splina voastră îşi pierde controlul pentru că apare încă o urgenţă. Apoi să vă urcați pe bicicletă cu un sandvici în mână - este chiar și mai rău. Vă grăbiţi la serviciu şi descoperiţi că traficul este infernal, și astfel deveniți și mai agitați decât erați, deveniţi atât de nervoși fără să înţelegeţi de ce. Iar persoana din faţa voastră spune: „Ce-i cu omul ăsta? De ce nu merge mai repede?”, și fiecare spune la fel despre omul din fața lui. Deci continuați cu această nebunie, cu goana după avere și putere, și dacă mâncaţi într-o asemenea grabă şi agitație, dezvoltaţi această boală foarte periculoasă, leucemia, care este foarte des întâlnită printre tineri. Ei bine, ultima problemă deloc neglijabilă creată de partea dreaptă este cea a inimii. Când acordaţi prea multă atenţie acestor lucruri exterioare, lucrurilor materiale, progresului material, dezvoltării fizice şi unei computerizări intense a creierului vostru, neglijaţi de fapt atenţia pe care ar trebui să o acordați Spiritului care rezidă în inima voastră. Drept urmare Spiritul se retrage. Iar când Spiritul se retrage, faceți atac de cord.

Numai o persoană care este pe dreapta face atac de cord, niciodată o persoană pe stânga. I-am spus asta unui doctor şi el Mi-a confirmat: „Surprinzător, într-un spital de boli nervoase n-ai niciodată nevoie de o electrocardiogramă”. Nu ai nevoie! Niciun pacient nu face atac de cord. Un bolnav mintal nu face niciodată atac de cord – surprinzător. Un bolnav mintal îşi foloseşte inima, partea stângă, emoţiile, şi în mod normal inima ar trebui să cedeze, dar dimpotrivă cedează creierul. Puteţi crede? Iar celui care își foloseşte creierul îi cedează inima. Acesta este echilibrul creat de natură în noi. Vedeţi cât de inteligent încearcă natura să ne aducă pe centru?

„Nu te duce la extreme, rămâi pe canalul central”, iar atunci când te afli absolut pe centru, evoluţia are loc foarte repede. Deci aceasta este partea noastră dreaptă, partea viitorului, şi așa cum ştiţi, suntem cu toții foarte orientați către viitor. Această tendință nu se poate vindeca spunând: „Oh, acum nu gândi!”. Nu puteți să o faceți! Pur și simplu nu puteți. Dacă vă poruncesc: „Încetaţi să vă mai faceţi planuri!”, nu puteți, nu vă puteţi abţine, continuați să vă faceți planuri. Şi descoperiți apoi că toate aceste planuri eşuează, pentru că ele nu sunt în conformitate cu planurile Divinului. Divinul are planurile Lui, voi aveţi alte planuri iar ele nu se suprapun niciodată. Și astfel descoperiţi că toate planurile voastre eşuează și deveniţi frustraţi, vă simțiți abandonați. Nu înţelegeţi cum s-a întâmplat.

Pentru înţelegerea voastră, trebuie să ştiţi că există o Putere Divină, fie că vă place, fie că nu. Toată această muncă vie pe care o vedeți în jur, milioane şi milioane de flori care devin fructe, o sămânţă care devine un copac, o anumită sămânţă care devine un anumit copac, toate selecţiile care se fac, modul organizat în care acționează substanţele chimice, modul în care elementele chimice alcătuiesc sistemul periodic - tot ce vedeţi în lumea asta e atât de bine organizat, încât trebuie să fie cineva care face toate astea. Deci există o Putere Divină peste tot în jur - fără nicio îndoială. Dar încă n-am simţit-o, asta e tot. Dacă n-am simţit-o, asta nu înseamnă că nu există. Există şi acționează. Știm din experienţă că luăm atâtea procese vii ca pe ceva obișnuit. Pur și simplu nu le acordăm atenție. Vedeţi, chiar și în viaţa umană, când urmează să se nască un copil, fetusul este menținut în corp. În mod normal, ştiinţa medicală spune că orice corp străin, dacă intră în organism, este eliminat imediat, toate forţele se adună să-l scoată din corp. Dar descoperim că atunci când apare fetusul, întregul corp lucrează ca să-l hrănească, să aibă grijă de el, să se preocupe cu adevărat de el. Cu multă grijă, este creată apă în jurul lui, astfel încât fetusul să nu fie deranjat, iar corpul manifestă atenţie maximă pentru a-l îngriji, iar când fetusul este pregătit, atunci este expulzat.

Cine face asta? Cine face asta? Trebuie să ne punem uneori întrebările acestea. La urma urmei, de ce aţi devenit fiinţe umane? De ce a fost necesar? De ce a fost nevoie de asta? Şi dacă n-aţi găsit răspunsul, înseamnă că încă sunteți în tranziţie şi trebuie să ajungeți în punctul în care să-l găsiți. Ați devenit fiinţe umane ca să simţiți Puterea Divină, să folosiți Puterea Divină şi să vă bucurați astfel de beatitudinea divină. Această Putere Divină e fiinţa colectivă; Ea ne dă colectivitatea. Spiritul din inima noastră e fiinţa colectivă din noi, care face ca acea Putere Divină să curgă prin noi şi astfel, odată ce suntem conectaţi la Sursă, începem să devenim ceea ce suntem meniţi să fim.

Ca un aparat, care odată conectat la sursa de curent, îşi împlineşte menirea; Dar acest microfon, deşi conectat la sursa de curent, nu e conştient de electricitate, de vocea Mea, de nimic. Dar o fiinţă umană, odată conectată la Sursă, devine conştientă - şi asta trebuie să căutaţi de fapt. Când vă primiți Realizarea, voi înșivă le puteţi ridica energia Kundalini altora, voi înșivă puteţi da Realizarea altora. Ray însuşi a dat Realizarea multor oameni. Chiar şi în Riad. A dat-o oriunde a fost. Iar el este la fel ca și voi. Este inginer, este un om ca și voi, munceşte la fel ca voi, dar veţi fi uimiţi de câte ştie despre el şi despre ceilalţi. S-a transformat complet fiindcă odată ce dobândiți Spiritul - tot ce poate fi mai măreț - toate aceste lucruri lumeşti dispar şi deveniţi propriii voștri stăpâni. Nu mai sunteţi sclavii niciunui obicei sau altor lucruri, totul se rezolvă într-un mod atât de frumos.

Dar trebuie să vă acordați această şansă şi să aveți răbdare. Partea cea mai rea a aşa-zisei inteligenţe este că poţi să iei totul în râs. Ăsta e cel mai uşor lucru: să iei totul în râs şi să renunți. În vremuri străvechi, dorind să înfrunte realitatea, oamenii nu L-au ridiculizat pe Christos spre exemplu; au făcut-o doar când a fost crucificat, L-au negat de fapt. Dar în ziua de azi nu asta este problema fundamentală, această problemă nu există, pentru că a nega necesită mai mult efort, deci e mai bine să iei în râs. E o prostie, din nou vă spun. E o prostie să râdeți de aceste lucruri, pentru că voi asta sunteţi de fapt, voi sunteţi Spiritul. Voi sunteţi cei care trebuie să ajungeți Spiritul şi dacă tot ce ştiţi este să ridiculizați, continuați atunci în acest mod stupid. Toată viața va trece așa, toate vieţile vor trece așa. La ce bun?

Şi dacă nu vă primiţi Realizarea, putem spune că aţi eşuat în ceea ce priveşte judecata voastră, ați eșuat în această şansă care vi se dă. Puteţi fi alinaţi, puteţi fi sfătuiţi, puteţi fi mântuiţi dar nimeni nu vă poate face să descoperiți frumuseţea propriei fiinţe. Trebuie să o faceţi voi înşivă. Dacă nu vreţi s-o faceţi, în regulă, e perfect în regulă. Sunteţi liberi să faceţi ce vreţi. Dar dacă vreţi s-o faceţi, încetați să-i mai căutați și să oscilați între acești guru plătiți. Opriţi-vă şi încercați să înțelegeți de ce aveţi nevoie. E un lucru serios, care ar trebui să se întâmple. Până când fiinţele umane nu evoluează, niciuna dintre problemele lumii nu se va rezolva, niciuna din probleme, credeţi-Mă. Tot ce-au creat prin gândire – spre exemplu, au creat democraţia, au creat comunismul, toate aceste lucruri absurde - toate acestea nu au nicio semnificație în realitate, nu au niciun sens.

Deoarece, se poate spune, de pildă, că am foarte multe puteri, deci sunt capitalistă, dar nu pot trăi fără să împart cu alţii, aşa că sunt și comunistă. Sunt în întregime un capitalist şi un comunist de asemenea. Totul este în interiorul Meu! Iar toate aceste idei sunt artificiale: că îi fac pe unii oameni democratici, iar pe alţii altfel. Asta pentru că dacă sunt atraşi de egoism, de astfel de lucruri, nu vor reuşi să facă nimic bun în acest sens. În Sahaja Yoga detaşarea se instalează pentru că deveniţi una cu Spiritul, care nu este ataşat, care vă dă acea lumină, acea detaşare, prin care puteţi vedea totul ca pe o piesă de teatru și rezolva totul în cel mai bun mod. Deveniţi atât de dinamici, atât de dinamici, încât sunteţi uimiți. În afară de asta, trebuie să deveniți conştienți că există o Putere, o Putere Atotpătrunzătoare. Acea putere gândeşte, organizează totul şi are grijă de voi. Atât de multe lucruri li s-au întâmplat Sahaja Yoghinilor, încât dacă ar trebui să vi le spun pe toate, aţi fi uimiţi.

S-au întâmplat lucruri uimitoare. Shri Krishna a spus foarte clar: „Yoga kshema vahamyaham”, însemnând: „Când veţi obţine Yoga, veţi dobândi bunăstarea”. După yoga. A spus că mai întâi trebuie să aveți yoga. Mai întâi trebuie să aibă loc Unirea și apoi va veni bunăstarea. Dar am văzut oameni care se duc la acești aşa-zişi guru şi arată bolnavi, au feţele palide, complet dărâmați, buni de nimic, oameni absolut nefericiți. Deci cum ar putea astfel de oameni să aibă Yoga? Yoghinii nu numai fizic, dar și mental sunt plini de pace, plini de compasiune şi iubire, o compasiune care nu vorbeşte, ci pur și simplu curge, curge, emite, o puteţi oferi chiar şi florilor. Dacă florile mor, le puteţi oferi compasiunea voastră şi vor mai trăi o vreme. Dacă le oferiți compasiune copacilor care se usucă, își vor reveni.

Dacă o oferiţi animalelor, se vor comporta diferit; pentru că pentru prima oară, doar după ce obțineți această putere, dăruiţi ceva înapoi naturii. Până acum nu aţi făcut decât să luați mereu de la natură. Este pentru prima dată acum când începeţi să dăruiţi ceva naturii. Deoarece compasiunea curge pur și simplu, nu primeşte nimic, ci se îndreaptă doar către ceilalţi. Și asta ar trebui să se întâmple cu voi. Nu ar trebui să fiţi satisfăcuţi cu lucruri triviale, prostești, lucruri care sunt doar imitaţii sau idei ale unor mari mase de oameni. Eu Mă refer la colectivitate, în care fiecare persoană care o compune este conştientă. Nu este activitatea unei mari mase de oameni, ci este colectivitate. Dumnezeu să vă binecuvânteze! Sper că mulţi vor primi Realizarea azi și vor deveni una cu Spiritul lor, vor simți colectivitatea.

Asta este ceea ce sper. Consider că Brighton este la un nivel foarte înalt în Anglia, şi am spus mereu că Anglia este inima universului. E foarte important faptul că e inima, fără îndoială. De aceea Blake a spus că trebuie să devină Ierusalimul. Există mult adevăr în ceea ce a spus. A spus multe lucruri despre Sahaja Yoga, care s-au adeverit. Dar inima este letargică. Inima doarme - e un lucru trist. Aşa cum și despre Europa spun că este ficatul; iar acolo se bea. Vă daţi seama care va fi starea universului, din moment ce toate aceste zone se întorc împotriva propriei esenţe?

Iar esenţa englezilor este că ei sunt inima. Inima este cea care uneşte, care face ca totul să circule. Tot ce se întâmplă în Anglia este preluat cu seriozitate. Presupunând că deveniţi cu toţii oameni stupizi, întreaga lume va deveni aşa. Aveți așa o mare responsabilitate, de care nici nu vă daţi seama. Ceea ce facem este foarte important. Pare foarte mic, pentru că în ţara asta sunt foarte puţini cei care vin la Sahaja Yoga şi se stabilizează, foarte puţini, sunt foarte puţini de acest calibru. Cred că există însă copii mici care se vor ridica în circa 10 ani și sunt sigură că vor deveni oameni de o calitate foarte bună. Căutătorii de aici sunt de asemenea cam agitaţi, pentru că vor să înveţe de la americani şi de la europeni. Nu aveți ce învăţa de la ei.

Voi sunteţi cei ce veți pune în circulație și veţi purta mesajul. Ştiu că Anglia e o ţară foarte importantă şi totul a decurs astfel încât soţul Meu să fie desemnat în Anglia. Suntem aici de 8 ani, puteți crede? Şi vom mai fi aici pentru încă patru ani cel mult. Deci sper să se schimbe ceva. Și sunt sigură că și în Brighton, care este un loc foarte bun, mulţi îşi vor primi Realizarea şi vor ajuta la emanciparea fiinţelor umane. Vă mulţumesc foarte mult. Dumnezeu să vă binecuvânteze! Dacă aveţi... Dacă aveți întrebări, vă rog întrebați-Mă. Cu toată sinceritatea vă spun că sunt Mama voastră.

Nu Mă pot simți ofensată. Este important să-Mi puneţi întrebări, pentru că Eu nu am întrebări de fapt. Voi trebuie să Mă întrebaţi; Eu nu am nicio întrebare.