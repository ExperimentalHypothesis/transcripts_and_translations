Guru Puja. Cabella Ligure (Italia), 19 Luglio 1992.

Ieri mi è stato chiesto dello status di guru. E' uno stato, non uno status perché uno status è esterno, può essere attribuito a chiunque e chiunque può dire "Questo è il tuo status". Uno status può essere conferito per meriti particolari. Invece questo è uno stato, cioè è innato; si evolve fino allo stato di maestro.

Naturalmente, per cominciare dovete essere i maestri di voi stessi; se non siete nemmeno i maestri di voi stessi come potete raggiungere quello stato? Come vi ho detto è innato, ma allora potreste pensare "Se è innato in noi Sahaja Yogi, come lo otteniamo?". Ci sono determinate facoltà che dobbiamo sviluppare. La prima è l'assenza di pensieri. Nella meditazione potete diventare senza pensieri per qualche istante; gradualmente la durata di questo stato dovrebbe aumentare. Questo può diventare anche uno stato permanente. Ma, di nuovo, come lo otteniamo? Le persone pensano che nulla possa avvenire spontaneamente, qulacosa deve essere fatto. Perciò in Sahaja Yoga abbiamo qualcosa di veramente semplice, un mantra: il Nirvichara mantra (Om Twamewa Sakshat, Sri Nirvichara Sakshat, ...).

Per cui quando guardate qualcosa e dite il mantra a Nirvichara, solo allora iniziate a vedere veramente quella cosa, siete i testimoni, vedete l'essenza perchè siete senza pensieri. E' molto importante creare questo primo stato dentro di noi, diventare il testimone (Sakshi). Non appena diventate testimoni, qualsiasi cosa stiate guardando diviene chiara, a livello sottile e materiale.  Riconoscete ciò che vedete e questo diviene parte della vostra conoscenza. Possiamo descrivere questo processo con una terminologia più moderna: vedete qualcosa, viene registrato nella vostra mente e manifesta gioia, conoscenza, compassione, qualsiasi cosa di cui la situazione abbia bisogno. Ora voi possedete più dimensioni, che dovete sviluppare. Se incontrate qualcuno con cui dovete discutere, e questi parla a più non posso, non fate altro che entrare in consapevolezza senza pensieri. Cosa accade allora? Per prima cosa il suo bombardamento non vi disturba più, perchè diventate indifferenti a ciò. Inoltre in quello stato i vostri poteri si manifestano: il vostro interlocutore potrebbe 'raffreddarsi' un po', tacere, o anche provare un tremendo amore per voi.

La parola Guru significa gravità. Madre Terra possiede la gravità, e così deve essere per qualunque guru. Come si sviluppa questa gravità? Alcune persone, solo in modo artificiale, diventano molto 'gravi', serie. Ma la gravità è dentro di voi. Nel secondo stato, (Guru Padha), la vostra gravità deve manifestarsi e quando diventate testimoni essa inizia a farlo. Renderà dignitosa e maestosa ogni cosa che fate ma non si mostrerà mai come serietà o scontrosità. Questo è lo stato in cui ora potete crescere. In passato non era così. Dovevate sempre manipolare, dire qualcosa, fare qualcosa; invece nel silenzio potete manifestare la vostra gravità, che agisce come un magnete. Come sapete la terra stessa è un magnete, nel senso che le persone sono attratte dalla gravità sulla superficie terrestre; tutto risente dell'attrazione della Madre Terra dovuta alla gravità. Allo stesso modo voi sviluppate una personalità magnetica, e questo è segno che il potere della gravità si sta manifestando. E' come la luce che ora è su di me: dà solamente luce, ma non manifesta nulla, mentre i raggi del sole, quando illuminano le foglie delle piante, manifestano il loro potere nel processo di generazione della clorofilla. Per cui quando avete raggiunto quello stato non è necessario dire o fare nulla, manifestate automaticamente il vostro potere, basta uno sguardo.

Inoltre in questo stato registrate tutto. Molte persone hanno notato che difficilmente dimentico le cose. Un giorno stavo viaggiando e ho visto delle pietre rosse vicino a (Sanghamner). Quando dissi "Perchè non usiamo pietre rosse per (Pratishta)?" mi risposero che non esistono pietre rosse nel Maharashtra. Io dissi "Certo che ci sono! Sulla strada per Sanghamner". "E' strano: abbiamo viaggiato molto ma non abbiamo mai visto pietre rosse" fu la risposta. Quando andarono, trovarono montagne immense di pietre rosse; non le avevano mai notate prima! Per cui quando diventate testimoni senza pensieri non c'è nessun ostacolo all'assimilazione della conoscenza, perchè non c'è pensiero; avviene una completa assimilazione. Ecco come il potere divino opera in noi.

Con la gravità, tocchiamo le profondità del nostro essere, dove si trova e si manifesta del potere divino. Finchè non giungeremo così in profondità, Sahaja Yoga sarà come Hare Rama, Hare Krishna. Niente di più. Ecco perchè talvolta vedo dei Sahaja Yogi che improvvisamente escono dai binari, perchè non hanno quella gravità che permette loro di andare in profondità e di provare la bellezza e la gloria del loro essere. Bisogna avere ed usare la gravità per manifestare il potere divino. Se abbiamo un veicolo piuttosto malconcio, non del tutto a posto, non può essere usato per affari importanti. La cosa più importante, sostanziale nella vostra vita sono i poteri divini. Forse sembrano molto sottili, leggeri; non sentiamo mai il peso dei poteri divini, non ne sentiamo mai la pressione ma se non siete puliti, se i canali non sono puliti questi poteri divini non possono crescere nel modo giusto, non possono manifestarsi. Per cui quando affermiamo di essere strumenti di Dio onnipotente, vuol dire che come strumenti siamo collegati alla sorgente; se lo strumento non è a posto non può funzionare nel modo corretto, non può manifestare nulla. Noi siamo molto al di sopra di qualunque altro strumento, anche dei più complessi, dei più moderni e avanzati, poichè raggiungiamo uno stato in cui noi stessi diventiamo la Scienza, Scienza della verità Assoluta.

Pertanto ciò di cui ha bisogno un guru è l'autostima. Questo è un punto molto importante che la gente non comprende. Per ottenere l'autostima dobbiamo guardare dentro di noi e avere la consapevolezza che "Non sono più come ero in passato, sono un'anima realizzata, ho i poteri dell'amore, della compassione, della comprensione, della creatività, posso dare la realizzazione agli altri". Nessun'altro ha questi poteri, ma a volte non ne siamo coscienti -per certi versi è bene che non ne siamo coscienti perchè il nostro ego si potrebbe gonfiare- dobbiamo comunque avere autostima.

Io sono un Guru, non sono una persona comune, sono qualcosa di speciale e ho il compito di salvare le persone cieche, pazze, nelle condizioni più caotiche, nelle quali si trova oggi il mondo. Quando vi troverete nel bel mezzo di una crisi il silenzio cadrà su di voi, diventerete estremamente silenziosi. Per cui se c'è qualcosa che vi rende furiosi o infelici provate a raggiungere quel luogo silenzioso. Questo silenzio vi renderà veramente forti, perchè non è solo vostro, è il silenzio del cosmo intero. Il silenzio del cosmo agisce per voi; siete collegati al potere cosmico, al potere divino che si manifesta nell'universo. Se riuscite a raggiungere quel silenzio, siete nel regno di Dio. E' come quando avete l'onore di diventare un re. Camminate verso il trono, vi sedete, vi guardate intorno e sentite il silenzio poichè siete nello stato di re. Questo silenzio vi dice che siete definitivamente in contatto con il divino. Siete immersi nel silenzio perchè sapete che il divino penserà a tutto, non c'è nulla che dobbiate fare, solo restare in silenzio.

Se si verifica un problema qualsiasi, improvvisamente la vostra attenzione si immergerà nel silenzio, e voi sarete in contatto con il potere onnipervadente. Non avete ancora capito cos'è esattamente questo potere onnipervadente dell'amore. E' forse un qualche tipo di energia che galleggia nell'aria? E' come un fiume? No, è TUTTA la realtà. Le altre cose non sono reali. E la realtà, il potere onnipervadente, è veramente efficiente, (non appena Madre dice queste parole il microfono si blocca) funziona sempre perfettamente, al contrario di questo microfono. E' un processo incredibilmente complesso ed intrecciato che non possiamo nemmeno immaginare con mente umana, tutto è controllato, tutto funziona perfettamente. Per esempio osservate le piante: i cespugli di rose daranno solo rose, non mele, cresceranno fino ad una certa altezza, ma non quanto una palma da cocco.

Tutto in natura è mantenuto, nutrito, curato, controllato nel momento giusto, nella giusta stagione, In sanscrito si dice (Ruthambara Prakya). Ruthu significa stagione e chi cura le stagioni è proprio la consapevolezza illuminata. La definizione è molto semplice ma il processo è tanto complesso da non poter essere compreso da un cervello umano. Voi avete visto tanti miracoli, e tanti ancora ne vedrete: è tutto un gioco di questo potere che pensa, comprende, coopera, coordina, ama e bada a tutti voi. E' a vostra disposizione, ovunque andiate mantenete la connessione. Se un governatore è in viaggio, il corpo di sicurezza viaggia con lui; non solo per Me ma anche per voi è la stessa cosa: i poteri divini sanno il vostro nome, sanno di dover badare a voi, non si preoccuperanno di nessun altro, non faranno niente per nessun altro. Cercate di capire come questo sia importante per l'autostima. Siete Sahaja Yogi e ciò significa che siete persone veramente speciali; perciò ovunque voi siate, sia che dormiate, camminiate o riposiate sotto un albero questi poteri divini sono sempre con voi. Non avete bisogno di parlare, di dire nulla, di comandare, perchè sono sempre a vostra disposizione. Dopotutto siete i governatori del regno di Dio! Per cui chiunque tenti di infastidirvi o insultarvi deve pagare per quell'azione. Non dovreste mai preoccuparvi, pensare a questi affronti. Al contrario è meglio perdonare, perchè Dio sa cosa succederà a quelle persone che si comportano in modo sbagliato. Dio non è solo compassionevole, può essere anche molto arrabbiato.

Siete persone speciali, dovete possedere autostima, mantenere l'equilibrio. Quando siete equilibrati potete dare equilibrio agli altri; questo è il lavoro del guru: equilibrare ogni cosa, il clima, la natura, l'atmosfera, la società, gli esseri umani. Il principio del guru vi dona quell'equilibrio, se il principio del guru è in voi, automaticamente siete equilibrati. Non dovete più aspettarvi che qualcuno ve lo dica: voi SIETE equilibrati. Come sviluppiamo quell'equilibrio? Nei tempi antichi avevano metodi più rigidi, non mangiavano molto, anzi soffrivano la fame, andavano sull'Himalaya, stavano ritti sulla testa e cose di questo genere. Questo può portare grandi squilibri; una personalità austera è così arida che nessuno vorrebbe avvicinarvisi, è molto calda. Forse l'ascetismo così spinto all'estremo era nato per fare in modo che la gente ponesse più attenzione allo spirito.

Un guru non ha una natura ascetica, ma è così distaccato da essere ascetico. Potrebbe essere un re, un mendicante, una grossa personalità o una persona comune; in qualsiasi stato è comunque in perfetto equilibrio, niente può disturbarlo. Mettetegli una corona in testa, e allora? Potrebbe essere d'argento, d'oro, di diamanti, comunque non lo impressionerebbe e non gli creerebbe squilibri. Il cibo è un altro esempio: un guru potrebbe mangiare moltissimo, potrebbe non mangiare per niente potrebbe preferire una cosa ad un'altra, ma niente può dominarlo. Se nulla può dominarvi, il cibo, il potere, la ricchezza allora il principio del guru è sviluppato in voi, siete al di sopra di queste cose. E quando siete consci di essere al di sopra di ciò, scompare la paura, niente può danneggiare il vostro equilibrio, niente può dominarvi, niente vi può indebolire, niente vi può rendere dipendenti, niente vi tenta più. Quando raggiungete questo stato al di là delle tentazioni, dell'avidità e della lussuria non ci sono più problemi, nulla vi può riportare in basso. Potreste indossare corone, perle, diamanti o altro ma questo non vi farebbe nessuna impressione. Ciò non significa che correte via da queste cose, perchè se le rifuggite diventate un asceta artificiale. L'ascetismo è innato dentro di voi.

Pertanto niente è di impedimento per voi, niente vi preoccupa. Questo è lo stato da ricercare, ma cosa accade con le persone? Mi dicono "Madre, io non penso di essere un guru" e io chiedo "Perchè?" "Perchè ho i sintomi che avete detto, mi piace mangiare e fare altre cose". Non dovreste valutarvi in base a ciò che dico, non dovreste giudicarvi, dovreste aumentare gradualmente la stima di voi stessi; in questo modo crescete e vi stabilizzate nella posizione raggiunta. Invece se giudicate in base a ciò che io vi dico vi sentite senza fiducia, depressi. Se vi giudicate in continuazione: "Madre ha detto che dovrei essere così..." questo non può aiutarvi. Siete al sicuro! Abbiate fiducia in voi stessi. Non c'è bisogno di  giudicare se stessi o gli altri. A volte vedo Sahaja Yogi che dicono "Madre ha detto questo". Potrei averlo detto o meno. Ma cosa ne dite VOI? Questo è un ottimo modo di mettere in difficoltà gli altri: "Madre ha detto che non dovresti mangiare tutti i giorni". Non l'ho mai detto ma qualcuno potrebbe agire così, stupidamente. Supponiamo anche che l'abbia detto, che cosa avete VOI da dire in proposito? Usate la vostra esperienza per decidere cosa è bene.

Non ci credereste ma io come essere umano sono inutile; mio padre era solito parlarmi molto degli esseri umani, come sono, come dovrei mostrarmi. E' molto difficile essere un essere umano, molto. Per prima cosa mi fu detto perchè reagivano in un certo modo, perchè si comportavano in un certo modo, cosa fare con essi... è' molto difficile. William Blake ha avuto lo stesso problema. Ma quando raggiungete quello stato allora gioite di voi stessi. Potete gioire di voi stessi più di quanto lo possa fare Io, perchè voi siete esseri umani, perciò conoscete già gli esseri umani. Poi potete vedere la vostra ascesa ed è molto più facile per voi apprezzarla. Dato che Io non ho mai conosciuto la tentazione e cose di questo genere non so come giudicare i Miei risultati, capite? Se non avete nessun problema, se non avete mai avuto tentazioni, che c'è di così grande? Ma voi, dallo stato umano vi siete innalzati ad un altro livello: è molto meritevole e voi potete apprezzarlo ancor più di quanto Io, o Cristo, o Krishna lo possiamo fare. Poichè, colui che è cresciuto, si è evoluto ora sente la fragranza delle sue virtù, delle sue qualità, della sua grandezza e gioisce di se stesso. Egli possiede una chiara comprensione del cambiamento e può capire gli altri esseri umani i quali non hanno le vostre capacità, conoscenza, profondità e gravità. Questo perchè voi siete stati esseri umani... ora siete divini.

Voi capite le altre persone, invece un guru come Me è in una situazione differente. Io sono una madre e ho visto questi guru, i veri guru: sono persone molto dure. Non potevo comprendere perchè picchiassero la gente, la trattassero così male. Ma essi si sono evoluti da uno stato umano con dure fatiche e battaglie per cui pensano "Perchè gli altri dovrebbero ottenere questo in modo facile? Perchè non dovrebbero avere problemi?". Invece voi non avete avuto tutti quei problemi, siete diversi da quei guru. Avete ottenuto tutto ciò spontaneamente, sahaj, in modo molto facile, non avete fatto nulla. Per cui voi siete molto diversi da quel guru che lotta  duramente per evolvere; il vostro atteggiamento verso le cose deve essere compassionevole, pieno di comprensione e di amore. Come voi l'avete ottenuto sahaj altri possono ottenerlo così da voi. Non è necessario fare cose orribili, urlare.

Mi è stato riferito -e questo mi ha rattristato molto- che dei Sahaja Yogi avevano detto parole molto dure ad altri Yogi che quindi volevano lasciare Sahaja Yoga. I Sahaja Yogi non dovrebbero mai parlare duramente con nessuno, non ne hanno alcun diritto, perchè senza che fosse detto loro niente, senza fare niente hanno ottenuto la realizzazione. Quindi se qualcuno viene da voi per avere la realizzazione dovete comportarvi allo stesso modo. Voi non l'avete ottenuta sottoponendovi ad un duro addestramento. Questo comportamento va cambiato: se qualcuno di voi ha questo atteggiamento può essere un guru, ma non sahaj. C'è differenza tra un Sahaja Guru e un guru non-sahaja; questi ultimi sono molto irosi e un Sahaja guru non può esserlo: tutto è così bello, si può gioire di questa bellissima atmosfera, di quest'amore, compassione, rispetto, non c'è competizione, politica. Voi avete ricevuto tutto in modo sahaj, e così potete donarlo agli altri, rispettandoli in modo sahaj. Ora sapete di avere tutti i poteri, di essere tutti dei guru; avete ottenuto così tanto e potete fare altrettanto. Per cui dovete essere sahaj. Non c'è ragione di essere duri, scontrosi, irosi o severi. Eppure ho visto più volte in Sahaja Yoga un atteggiamento militaresco, ma questo non può funzionare. Non c'è bisogno di disciplina, i Sahaja Yogi sono già disciplinati da sè. Sono dei Guru! Chi può insegnare la disciplina ad un guru? E poi sono sahaj, per cui il loro stile è diverso.

Inoltre nessuno di questi altri guru sapeva come dare la realizzazione, ve lo dico chiaramente! Non sapevano che la kundalini potesse salire con un gesto delle mani. Pochissime persone nella storia hanno dato la realizzazione... fino ad oggi. Ma voi potete darla a chiunque ve lo chieda, basta dire: "Venite qui, guardate questa persona. Ora sedetevi. La Kundalini funziona così... Ecco tutto". Avete superato i confini della scienza, siete divenuti voi stessi la scienza divina e sapete proprio tutto di questi chakra, dei blocchi dei chakra... Ma il modo in cui vi rapportate agli altri è dettato dal Guru Padha: dolcezza, gentilezza, interesse. Ecco cosa vostra Madre vi ha dato: l'interesse nei confronti di ogni persona. Dovete avere interesse, non come questi guru che vi dicono "Muori. Ucciditi. Mangia erba". Anche voi dovete essere, come Me, dei guru materni, estremamente dolci, gentili, comprensivi e pieni di perdono.

I Sahaja Yogi sono stati scelti per diffondere Sahaja Yoga, per salvare il mondo intero. E' nostra responsabilità. Per questo non esiste il sacerdozio, non accade più che uno dica una cosa e uno un'altra; ciò che dovete dire lo dite e voi stessi vi renderete conto di quanto la vostra personalità si riflette in quella di un'altra persona, come questa persona reagisce. Gradualmente la nostra collettività sta imparando tutto questo, a poco a poco tutte le persone che tentavano di dominare sono andate via da Sahaja Yoga. Trovo anche che le persone siano colme di amore e gentili tra di loro e con gli altri. Questo perchè siete la personificazione della bontà, della giustizia, della pazienza, della compassione, dell'amore e dell'interesse. Non c'è più il problema "Come fare a diventarlo?", lo siete già. Dovete solo lasciar perdere: vedere qualcosa e osservare, senza fare altro. Nessuno lo può fare, voi sì.

Quindi per prima cosa sviluppate l'autostima e poi assumete i vostri poteri. Se siete guru assumete i vostri poteri, non dite "Dio solo sa se io ho poteri o no..." Questo significa che siete dei principianti. "Io sono un guru, è così" E' vero: noi diciamo "Madre, io sono il guru di me stesso" ma lo diciamo solo con le labbra. Non solo siete i guru di voi stessi, ma del mondo intero! Siamo, tutti insieme, un guru collettivo e nessuno può scapparci ora! Siamo assolutamente formidabili. Però dovete assumere i vostri poteri. Qui per esempio eleggono qualcuno, magari una persona molto crudele, gli mettono qualche strano vestito e dicono "E' il papa". Non è per niente vero! Si comporta solamente da papa ma non lo è interiormente, non è infallibile, sbaglia centinaia di volte. Questo non accade a noi perchè abbiamo tutti questi poteri: li abbiamo, sono lì, ne siamo i possessori, dobbiamo solo assumerli. Quando assumerete i vostri poteri tutti i baddha se ne andranno, non avrete problemi, sarete sorpresi. Chi può resistere vicino a un santo, un guru, una persona che sa di essere un guru? Nessuno! Se ne andranno tutti via. Dovete però guardare dentro di voi, avere una alta stima di voi stessi, non pensare solamente "Io sono un guru".

Ho conosciuto dei veri guru e non vi permetterò mai di andare da loro. Dio solo sa se potrete tornare tutti interi! Sono dei veri guru, ma non avvicinateli, perchè mancano di compassione, di questo stile sahaj. Hanno lavorato molto duramente e pensano che anche gli altri debbano lavorare altrettanto duramente. Potreste essere chiunque, ricco, povero, colto, ignorante: se siete consapevoli di essere dei guru e assumete i vostri poteri questo non è importante. In tal caso se conoscete la musica, conoscete la musica, se sapete cucinare, sapete cucinare, ma questa potrebbe non essere una conoscenza assoluta, comunque voi siete l'assoluta totalità della realtà. La realtà è a vostra disposizione, prendetevene carico! Non siete per niente persone normali: potremmo dire che siete persone straordinarie dall'aspetto ordinario. In questo stato semplicemente lascerete perdere ciò che è senza senso. Gli altri lo noteranno, diranno "Che persone straordinarie sono queste! Che vita conducono, come sono gentili, dolci!", ne sarete sorpresi.

Inoltre la conoscenza che possedete è veramente grande e estremamente sottile, di altissimo livello. Ma il vostro ego non è gonfio; non ho mai sentito nessun Sahaja Yogi dire "Io so tutto sui chakra e sulla Kundalini", con i baffetti all'insù. Con tutta questa conoscenza chinate il capo, come l'albero che pieno di frutti si piega; quest'umiltà, questa semplicità vi danno una speciale incisività che colpisce ogni cuore. In questo modo diventate apostoli della verità, potreste anche diventare profeti, come William Blake. Moltissime cose si manifesteranno e non crederete a voi stessi. Credetemi: siete una cosa sola con quel grande potere che è Dio Onnipotente. Hanno discusso per centinaia di anni sull'immacolata concezione di Cristo. Non ho mai visto gente così stupida. Si parla di Dio, Dio Onnipotente! Non è un essere umano, può fare qualunque cosa! Come potete giudicarLo e giudicare il Suo potere e il Suo lavoro? Avete forse la Sua intelligenza per discutere di Lui? E' come se Io mi mettessi a parlare di soldi e di banche. Dopo una o due frasi perdo il filo. Allo stesso modo quando parlate di Dio, dovete tenere presente che non avete la capacità di discutere di Dio, delle varie analogie e relazioni in modo corretto. Chi siete? A che punto siete per poter discutere di Dio?

In questa umiltà, comprendete che Egli è Dio Onnipotente, può fare qualsiasi cosa; giunge questa fede, non cieca ma reale, questa convinzione che Dio è onnipotente. E ora che siete diventati messaggeri di Dio, Egli vi dà tutto il potere, il coraggio, la forza necessarie, ma anche la Sua compassione, l'amore, l'attenzione e la comprensione. Questa fede dovrebbe essere una parte di voi.

Un giorno andai a trovare un vero guru, una persona orribile. Aveva picchiato molte persone, le aveva gettate giù dalle colline e cose di questo genere, ma comunque per Me aveva una tremenda devozione. Quando andai da lui, iniziò a parlarmi come a una Dea: "Come trovate queste persone, i miei discepoli?". "Bene, dopotutto li ho creati Io!" risposi. "Ma Voi siete Dio; perchè con i vostri poteri non li cambiate un po'?". "Questo è un problema loro: Io ho dato la libertà, possono scegliere se crescere o meno, non posso forzarli". Egli disse "Ma voi siete Dio Onnipotente! Potete fare qualsiasi cosa!" e Io risposi "Posso fare qualunque cosa, ma non voglio fare certe cose: una di queste è togliere loro la libertà. Questa è la loro libertà di scelta. E' stata data loro perchè, se dovranno avere la libertà ultima, dovrebbero avere questa piccola libertà, intatta dentro di loro." Per cui continuava a discutere animatamente di questo; disse "Dato che Voi siete Dio Onnipotente, ditemi, ci potrebbe essere un altro metodo per questa gente orribile. Cosa fare?". Dissi "Il tuo interessamento è giusto, ti comprendo perchè sei un guru, ma Io sono Dio Onnipotente, il mio stile è diverso, non posso essere come te, e tu non puoi essere come Me". Ecco cosa ho trovato da lui: un estrema devozione, mi parlava proprio come se fosse Dio a stare di fronte a lui. Poi disse a tutti i discepoli di pregare Dio, di pregare Sukhikara perchè dio ama le preghiere. Io dissi "Davvero?" "Certo, dovremmo pregare Dio che ci dona tutte le cose".

E Io risposi "E' vero, Io lo prego sempre; ogni volta che voglio che qualcosa sia fatta, prego, e Lui la fa per Me". Così gli dissi "Devo accettare la tua bhaktigamya". Non potete giungere alla Madre a meno che non siate davvero bhakti (devoto) con il cuore. E' una restrizione innata. Non potete farci nulla, se non avete devozione non potete giungere alla Madre, mentre se avete bhakti potete farlo. Se qualcuno mi dicesse in tono di sfida "Va bene, alza la mia Kundalini!" non solo non potrei alzargliela, ma per sette vite non avrà la realizzazione. Se qualcuno Mi dice "Madre, per favore, alza la mia Kundalini"... ecco fatto. Quindi non solo umiltà ma anche bhakti. E bhakti è possibile solo se avete fede; questa fede è messa in discussione in ogni momento da persone stupide, intellettuali, gente orribile che sforna risposte con la propria testa, ma anche dalla scienza e dalle cosiddette chiese, a partire da quella cattolica. La vostra fede in Dio deve essere assolutamente intoccabile. Avete visto i miracoli di Dio, avete visto come ottenete questi poteri, avete visto tutto questo ma manca ancora la fede assoluta in Dio. La persona che ha una fede completa in Dio è detta (Asdhwan), è Dio stesso, è Paramchaitanya, mantre il Guru è detto Dhwan, colui che è Brahmachaitanya. Così quando questa fede in Dio è perfettamente stabilita, sapete che Dio Onnipotente esiste e che Voi siete messaggeri di quel Dio. Quando questo pensiero si stabilisce in voi, siete nel guru padha.

Ora vi benedico e auguro a tutti voi di raggiungere e stabilirvi nel guru padha. Ovunque siate, in qualsiasi condizione siate, qualsiasi cosa facciate, abbiate fede in Dio Onnipotente; ciò che è vero e puro in voi si esprimerà, si manifesterà, agirà proprio come Dio. Molte cose potrebbero essere dette ma oggi è importante ricordare una cosa sola: dobbiamo aver fede completa nel regno di Dio, nel potere di Dio e in noi stessi.

Che Dio vi benedica.