2 heinäkuun 2000
Adi Shakti Puja
Nirmal Nagari, Canajoharie (United States)
Adi Shakti Puja. Nirmal Nagari, Canajoharie, NY (USA), 2 July 2000.

Adi Shakti -puja, 2.7.2000 Nirmal Nagari, Canajoharie, NY (USA) Olemme tänään tulleet tänne tekemään Adi Shakti -pujaa.

Olen jo kertonut teille Adi Shaktista, kuinka Hänen täytyi järjestää niin monta asiaa tässä maailmassa — ensin luomistyö ja sitten ihmisten luominen evoluution kautta. Sen jälkeen heitä piti lohduttaa. Sitten heitä piti ohjata Niin moni syntyi tänne maan päälle vain ohjaamaan muita. He kertoivat mikä oli väärin, mikä oli oikein, mitä pitää tehdä, mitä ei pidä tehdä, mitä on itsekunnioitus, ja mikä on ihmisen velvollisuus luomakunnan korkeimpana olentona. Heitä tuli maan päälle hyvin monia. He tulivat toinen toistensa jälkeen joka maahan, ja heidän ohjauksestaan syntyi uskontoja. Nyt näkee uskontojen aikaansaaman sekasotkun, ja Heidän elämänsä meni hukkaan sen takia, että Heidän pohjalleen muodostettiin monia uskontoja, joiden kautta ihmiset vain jakaantuivat, jakaantuivat siinä määrin, että he vihaavat toisiaan. Täynnä vihaa. Joku X-uskontoon syntynyt vihaa ihmistä, joka seuraa Y-uskontoa. Kun taas He, jotka tulivat tänne ohjaamaan, puhuivat täydellisestä yhtenäisyydestä, täydellisestä ihmisten välisestä ykseydestä.

Siitä huolimatta ihmisaivot vapaudessaan tekivät kaikenlaista väärää ja loivat maan, tai voidaan sanoa koko maailman täyteen ongelmia, jotka syntyivät uskonnosta. Miten uskonto voi saada vihaamaan ketään? Uskonto on olemassa, että ymmärtäisimme rakkautta, että omaksuisimme rakkauden ja myötätunnon. Kolmanneksi Adi Shaktin oli tehtävä työnsä ja herätettävä Kundaliini sisällämme. Tämän heräämisen kautta saimme itsellemme puhtaan, absoluuttisen tiedon, puhtaan tiedon, jota ei voi kyseenalaistaa. Se on absoluuttinen! Kaikki, mitä tiedätte Oivalluksen jälkeen, on absoluuttista. Jos tiedätte, silloin teidän pitää ymmärtää, että kaiken täytyy olla yhtä. Te ette voi taistella ettekä vihata ketään. Jos tämä alkaa toteutua, kaikki maailman ongelmat loppuvat.

Ensimmäiseksi sovitus, joka on Adi Shaktin ominaisuus; Hänen piti vapauttaa ihmiset vääristä ajatuksista toisiaan kohtaan. Ensimmäiseksi, kuten tiedämme, meillä on kuusi vihollista. Jos emme pysty voittamaan näitä kuutta vihollista, emme voi olla uskonnollisia ihmisiä. Näin on sanottu, mutta oikeastaan kaikki uskonnot perustuvat näiden sisällämme olevan kuuden vihollisen vaalimiseen. Kun ihminen näkee sen selkeästi, hän alkaa etsiä, hän alkaa etsiä Totuutta hartaasti. Ja absoluuttisen Totuuden löytyminen voi tapahtua vain oman evoluution kautta, oman muutoksen kautta, että muututte sellaiseksi, joka tietää Totuuden. Sitä varten Adi Shaktin ylösnousu sisällänne on tärkeää, eli Kundaliininne ylösnousu. Kun tämä tapahtuu, karistatte itsestänne automaattisesti kaikki nuo kuusi vihollista. Teistä tulee kaunis ihminen. Kuten lootus, kun se aivan itämisensä alussa, se näyttää samalta kuin muutkin pienet eläimet, tai hyvin hyvin pienet likaiset oliot lammikossa.

Sitten, kun se alkaa tulla esiin ja nousta ylös siitä likaisesta vedestä, siitä tulee hyvin kaunis kukka, joka nousee ja avautuu. Samalla tavalla sahaja-joogi, vaikka hän elääkin yhdessä kaikkien näiden kamalien olioiden kanssa, mutta kukkii kuin lootus. Se ei kanna mukanaan kaikkia niitä hyönteisiä, likaa ja vedessä olevaa saastaa, jossa se kasvaa. Se imee itseensä vain puhdasta vettä, ja kaikki muu lika jää paikoilleen. Se, mikä jää sisällenne, on vain puhtautta, kauneutta ja tuoksua aivan kuin lootuksella. Silloin ei ole enää vaaraa altistua näille pienen pienille vedessä eläville otuksille tai kaikelle siellä olevalle lialle. Tämä tila, jonka olette nyt saavuttaneet; olen hyvin iloinen, että niin monet ovat saavuttaneet sen täällä Amerikassa. Katsokaas, se on todella suuri siunaus, koska Amerikka on monella tavalla johtava maa. Voidaan sanoa, että se on saanut itselleen paljon rahaa. Se ei ole kriteeri tulla hyväksi sahaja-joogiksi.

Se, mitä saatte, on tyytyväisyys, tyytyväisyys siitä, että iloitsette kaikesta, mitä teillä on ja mitä muilla on. Toinen asia, mikä teille tapahtuu on se, että teistä tulee täysin kollektiivisia. Sen on tapahduttava. Mutta huomaan, että ihmiset eivät ole ymmärtäneet kollektiivisuuden tarkoitusta. Esimerkiksi perheinstituutio on täällä hyvin heikko. Luonnollisista suhteista muodostunutta perhettä ei kunnioiteta niin paljon kuin pitäisi. Kun kaikki perustuu rahaan, ihmiset alkavat riidellä, tapella ja jopa tappaa toisiaan. Perheen perusta on rakkaus ja myötätunto. Ne, joilla sitä ei ole, eivät voi muodostaa hyviä perheitä. Olen nähnyt joskus myös sahaja-joogien joukossa, että jotkut, jotka tekevät työtä rahan vuoksi ja ovat hyvin koulutettuja, halveksivat joskus ihmisiä, jotka eivät menesty niin hyvin.

Tai kotiaan hoitavia kotiäitejä, jotka pitävät huolta lapsista ja perheestä, ei kohdella samalla kunnioituksella, kuin jonkun yrityksen sihteeriä. En tiedä miksi tällainen miehisyys tulee naisiin. Miksi he luulevat olevansa ylempänä kuin ne naiset, jotka tekevät raskasta työtä kotonaan, laittaen ruokaa, huolehtien lapsista, kantaen kaiken paineen yhteiskunnassa. Mielestäni tässä osassa on hyvin paljon puutteita Amerikassa ja myös muissa länsimaissa. Kun rahasta tulee tärkeää, jos raha on tärkeää, silloin Lakshmi-periaatetta ei kunnioiteta. Hämmästyttävää kyllä. Raha on Lakshmin suoma siunaus, mutta Gruha Lakshmia, joka on talouden emäntä, ei kunnioiteta. Ja sanon teille, että tämän myötä voi tapahtua todella huonoja asioita. Voitte käydä töissä, voitte hankkia koulutuksen, mutta teidän pitää pystyä huolehtimaan perheestänne ja sen hyvinvoinnista ja perheenjäsenten yhtenäisyydestä. Sen sijaan koulutetut naiset, joita kutsun miehisiksi naisiksi, ajattelevat olevansa jotenkin ylempiä, mutta siinä he erehtyvät pahan kerran.

Mies ei ole millään tapaa naista korkeammalla. Jos tällaista eroavaisuutta ilmenee, silloin nainen alkaa ajatella: "Me ansaitsemme, olemme koulutettuja", ja sellaiset naiset ovat mielestäni todella miehisiä. Naiset, jotka tekevät kovasti työtä kotonaan rakkaudella ja pitävät huolta lapsistaan ja perheestään, eivät ole millään tapaa vähempiarvoisia kuin toimistoissa työskentelevät naiset. Sellaisten naisten täytyy saada kunnioitusta aviomiehiltään ja miehiltä, muilta perheenjäseniltä, ja sen lisäksi myös kaikkien sahaja-joogien pitää kunnioittaa näitä naisia, jotka suorittavat niin vaikeaa tehtävää. Olen ollut kotiäiti ja tiedän, millaista on talouden hoitaminen, lapsista huolehtiminen, kaikesta toiminnasta huolehtiminen ja rahojen käytöstä huolehtiminen, jos rahaa on rajallisesti. Tällaisesta egosta on päästävä eroon. Joku päivä sitten eräs nainen tuli haastattelemaan Minua ja kysyi: "Kuinka tällaisessa miesten maailmassa Te saatte niin paljon kunnioitusta osaksenne?" Miesten maailma — nauroin todella makeasti. Mikä sai hänet uskomaan, että maailma on miesten, en ymmärrä sitä. Miten he tulisivat toimeen ilman naisia?

Olin hämmästynyt hänen kysymyksestään, koska hän sanoi: "Jopa vankilassa rikolliset kunnioittavat Teitä todella paljon, miten se on mahdollista? Miten he voivat kunnioittaa niin paljon naista?" Sanoin: "Yhtä asiaa en ymmärrä, että eikö rikollisillakin ole äiti?" He ovat kaikki miehiä, eikö heilläkin ole äiti? Heillä kaikilla on äiti, ja he kunnioittavat äitiä. Tämä asia pitää tietää, että nainen on paljon tärkeämpi kuin mies, ainakin lasten suhteen. Mutta olen nähnyt, että jotkin naiset, jotka luulevat olevansa hyvin osaavia, yrittävät kontrolloida kaikkea ja aiheuttavat näin ongelmia. Äidin tehtävä ei ole kontrolloida. Hänen tehtävänsä on rakastaa ja osoittaa myötätuntoa. Tämä naisten ominaisuus on kateissa näissä läntisissä niin kutsutuissa kehittyneissä maissa.

Itse ajattelen, että tämä on hyvin vaarallista, ja jos tällaista tapahtuu, perheet tuhoutuvat. Kukaan ei kunnioita naista, joka huolehtii perheestä. Sanoisin, että hän on perheessä enemmän kuin pääministeri, ja häntä täytyy kunnioittaa ja ymmärtää. Tänään on mielestäni tärkeää sanoa, että teidän kaikkien pitää ymmärtää niiden naisten arvo, jotka ovat kotiäitejä. Kotiäitinä oleminen on valtava urakka. Olen kokenut sen ja tiedän, millaista se on. Jos kotiäiti ei saa kunnioitusta osakseen... Hän huolehtii myös lapsista. Lapset ovat huomisen kansalaisia. Kukaa ohjaa heitä? Kuka kasvattaa heidät?

Joskus näillä miehisillä naisilla ei ole edes lapsia, joten he eivät tiedä mitä ongelmia lapsilla on. Ainakin heidän, jotka ratkaisevat lastensa ongelmia, ainakin heidän vastuunsa pitää ymmärtää. Tämä on mielestäni erittäin keskeinen asia, jossa kaikki läntiset yhteiskunnat kaatuvat, koska niiden kulttuureissa ei ole paikkaa äidille. Naisten ei pidä millään tavalla tuntea huonommuutta äitiydestään ja siitä, että he pitävät huolta kodistaan. Heidän ei pidä tuntea olevansa alempiarvoisia niiden edessä, jotka luulevat olevansa jotakin suurta. Perimmältään perheiden pitää olla kunnossa. Kollektiivisuutemme täytyy toimia ensin perheen tasolla. Lapsia täytyy hoitaa kunnolla. Heidät täytyy kasvattaa kunnolla. Tänä päivänä nähdään, mitä lapsille tapahtuu.

Kun luen siitä, olen todella järkyttynyt, että lapsia kohdellaan kuin ei-toivottuina. He eivät saa mitään huomiota osakseen. Lopulta heistä tulee huumeiden käyttäjiä, heistä tulee pummeja tai jotakin. Heistä voi tulla mitä vain, koska lapsia laiminlyödään ja vihataan niin paljon. Ensimmäiseksi täytyy muistaa se, että kollektiivin vuoksi teidän on pidettävä huolta lapsistanne vieläpä rakkaudella ja myötätunnolla. Ei niin, että joku pyrkisi sitä kautta yksinvaltiaaksi, vaan sellaisen ihmisen täytyy olla lähde, ilon ja myötätunnon lähde. Yhdessä luennossani puhuin teille tunneälystä. Sitä meidän pitää pyrkiä omaksumaan itsellemme. Tunneäly tarkoittaa älyä, joka perustuu tunteisiin. Jos meillä ei ole tunneälyä, yhteiskuntamme ei voi toimia.

Tunneälyssä te pidätte huolta ja nautitte huolenpidostanne. Teette kaiken toisten puolesta suurella tunneälyllä. Se ei kohdistu vain yhteen lapseen, yhteen poikaan, vaan osoitatte tunneälyä kaikkia kohtaan. Jotkut lapset ovat syntyjään tällaisia, mutta toisia pitää kasvattaa sellaisiksi, että tunneäly näkyisi heissä. Sillä jos äiti ja isä ovat rahanahneita, itsekkäitä, he eivät salli lapsensa antavan mitään kenellekään. Sellaisesta lapsesta kasvaa hyvin kummallinen persoona, joka ei tee koskaan mitään toisten hyväksi, ei edes oman maansa hyväksi. Miksi pitäisi? Kaikki tehdään itsekkyyden hyväksi. Sellaiset ihmiset harrastavat korruptiota ja kaikenlaista muuta, mikä on pelkästään itseä varten. Nyt puhumme kollektiivisuudesta.

Kollektiivisuudessa teemme asioita muiden hyväksi. Nautimme siitä, kun saamme tehdä jotain muiden hyväksi. Meistä on ihanaa antaa muille eikä ottaa itselle, koska lapsista voi muuten tulla sellaisia, jotka välittävät vain itsestään. Tunneäly on saatava mukaan osaksi elämäämme. Onko elämän mallissamme mukana tunneäly, vai olemmeko vain joko älykkäitä tai tunneherkkiä? Molemmat ovat väärin. Jos ihminen on pelkästään älykäs, hänestä voi tulla hyvin kuiva persoona. Sellaisella on ehkä vain muutama ystävä tai ei ollenkaan, ja hän yrittää aina pysytellä pois kollektiivista. Jos hän on tunneherkkä, hän kiintyy vain yhteen ihmiseen, yhteen lapseen, yhteen henkilöön, johonkin, myös yhteiskunnassa. Ei mistään erityisestä syystä.

Miksi? Miksi ihminen kiintyy yhteen henkilöön? Miksi hän välittää pelkästään yhdestä henkilöstä? Kaikki tällaiset ihmiset joutuvat mukaan sellaiseen kamalaan peliin. Olette nähneet, kuinka politiikassa ihmiset yrittävät auttaa omia poikiaan ja tyttäriään ja kaikkia. Me intialaiset olemme saaneet kärsiä paljon tällaisesta tunteisiin perustuvasta kiintymyksestä. Etiikan mukaan tunneäly on laadultaan kaikkein korkeinta, jonka avulla ihminen antaa toisille, pitää huolta toisista, aivan kaikista, ja hänestä tulee erittäin kollektiivinen. Eksklusiivisuus on yksi muoti-ilmiö, joka on todella viheliäinen, se on eksklusiivinen, koska ei haluta kuulua massaan. Halutaan olla eksklusiivinen. Teidän pitäisi olla eksklusiivinen tunneälyn suhteen, ei muissa asioissa.

Se on parasta, mitä teillä voi olla. Myönnän, että olen vain nainen ja vain äiti, mutta Minulla todella on tunneälyä, valtamerellinen sitä, ja sen kautta tunnen kaikki ja ymmärrän kaikkia. Kaikki tämä työ on tehty, koska Minulla on tämä ominaisuus päässäni. En ole kiintynyt yhteen henkilöön tai yhteen elämäntapaan. Mitä tahansa kerrotte, voin ymmärtää sen, koska olen tasolla, jolla ymmärrän kaiken, mitä teette. Saavuttaaksenne saman yrittäkää kehittää tunneälyä itsessänne. Täällä lapset eivät edes anna toisten leikkiä leluillaan. Äitikin on samanlainen ja isä myös, äärimmäisen itsekäs, ja: "Meillä pitää olla omat tavarat, kaiken pitää olla omaa." Tämän täytyy loppua. Tämän täytyy loppua amerikkalaisilta erityisesti, koska he ovat johtava kansakunta tällaisessa itsekkyydessä.

Millaista itsekkyyttä he ovat harrastaneet, sitä ei tarvitse luetella, mutta te tiedätte. Jos menette kysymään ihmisiltä Kanadassa, Meksikossa, Perussa ja muualla, niin he kertovat kyllä. Heitä ei ollenkaan hävetä tällainen itsekkyys. He ovat riistäjiä, eivät he sitä häpeä. Kukaan ei voi edes sanoa siitä, koska ajatellaan, että he ovat niin rikkaita. Mutta kaikki nämä rikkaudet eivät anna heille elämäniloa. Elämänilo löytyy vain tunneälystä. Jos sitä ei ole, elämästä tulee kuivaa. Elämästä tulee hyvin outoa, sietämätöntä, kamalaa, ja perheetkin hajoavat, jos niissä ei ole tunneälyä. Tiedän monia naisia, joilla on ollut kolme avioliittoa, viisi avioliittoa.

En tiedä, miten he pystyvät siihen. Mutta he ovat tehneet sen, koska heiltä puuttuu tunneäly. Siinä on kyse antamisen aistimisesta. Se ei ole sitä, että pitäisi uhrata jotakin, ei. Sekin on yksi idea, että meidän pitää kestää asioita - ei mitään sellaista. Katsokaa Kristuksen elämää, Hän antoi elämänsä. Miksi? Miksi Hänen tarvitsi tehdä se? Hänellä oli Totuus takanaan. Kun teillä on Totuus, Totuuden valo, Totuuden voima, Totuuden vahvuus, teistä tulee tunneherkästi älykkäitä.

Ymmärrätte, että jos todella rakastatte jotakin, silloin teidän on käytävä läpi kaikenlaisia vaikeuksia. Teidän on siedettävä paljon pötypuhetta. Tiedän, että on liikaa sanottu, mutta ajattelin, että tässä erityisessä pujassa kertoisin jotakin perhe-elämästä. Ashrameissamme, tilaisuuksissamme tai missä tahansa olemme, meidän pitää muistaa tämä asia, että: "Käytämmekö tunneälyämme, kun puhumme ihmisille Sahaja Yogasta?" Miksi Minun pitäisi olla joka paikassa kertomassa? Miksi pitäisi? Te voitte kertoa ihmisille. Jos teillä on tunneälyä, jokainen kuuntelee teitä. Miksei kuuntelisi? Minun ei ole tarpeen mennä joka paikkaan puhumaan ihmisille.

Kuinka monta maata pystyn hoitamaan? Ihmisten reaktiot ovat niin kauniita ja mukavia. Hyvin yllättävää. Sellaisessakin maassa kuin Benin, jossa kaikki ovat muslimeja, mustaihoisia, he tulivat kaikki Sahaja Yogaan. Yhdeksän tuhatta ihmistä. Miten Minä olisin voinut tavoittaa heidät? Ajatelkaapa sitä. Yhdeksän tuhatta ihmistä tulee luoksenne! Muissakin maissa olen nähnyt sen. Juuri tämä on tunneälyn voimaa, joka vangitsee ihmisten sydämet. Vaikka teillä olisi millaiset määrät omaisuutta, rahaa, kaikkea, ihmiset kammoksuvat teitä.

Hyvä on. Saatatte sanoa: "Mitä haittaa siitä on? Mitä vahinkoa siitä koituu?" Se, että vahingoitatte kaikkein suurinta: ihmistä. Sanotaan, että poliitikot ovat kamalia. Miksi? Siksi, että heillä ei ole tunneälyä. Hallinnoijinakin he ovat hyvin hankalia, koska heillä ei ole tunneälyä. Kaikki nämä ihmiset ovat vailla sitä suurenmoista tunneälyn ominaisuutta. Jos maanne on edistyksellinen, Minun on sanottava, että teidän pitää edistyä tunneälyssänne.

Sitä varten heillä on filantrooppeja, tiedän sen. Amerikkalaiset ovat tunnettuja filantrooppisuudestaan. Mutta sen takana on vallanhalu. He haluavat hallita ihmisiä rahalla. Se ei ole tunneälyä, he haluavat vain hallita. Jos he aloittavat jonkin hyväntekeväisyyskampanjan, sillä halutaan vain julkisuutta televisioon, tai itsestä tehdään suuri mainos: "Ahaa, hän! ", ja sitten liikutaan kuin suurliikemies kaikkialla. Vain pikkuruisen osan tuloistaan ja omaisuudestaan he antavat ja tekevät siitä ison numeron, koska he haluavat muuttaa kaiken rahaksi... Sijoitettu raha pitää saada tuottamaan. Te olette sahaja-joogeja. Teidän pitää lähettää ihmisille tunneälyn aaltoja. Teidän pitää lähettää rakkautta kaikkialle maailmaan.

Teidän pitää näyttää, miten voitatte ihmiset puolellenne rakkaudella. Se on myös mahdollista, jos ette ole niin kiintyneitä. Jos olette kiintyneitä vaikkapa vain omaan maahanne - tämä onkin isompi asia - silloin yritätte käyttää muita maita hyväksenne, yritätte hyötyä niistä, ajaa ne alas. Mutta jos olette kiintyneitä omaan maahanne tunneälyllä, silloin tuotte omalle maallenne hyvää mainetta tekemällä oikeaa hyvää työtä. En tiedä miksi ihmiset eivät osaa nähdä eroa oikean ja väärän välillä. Miksi ihmiset ovat niin itsekkäitä ja yrittävät nostaa ylös itseään ja tehdä kaikenlaista hyvää vain itselleen? Teillä kaikilla on todella hyvä mahdollisuus saada tämä ulottuvillenne, koska olette sahaja-joogeja. Teistä on tullut kuin lootuksen kukkia. Lootuksessa on tuoksu, joka leviää kaikkialle ja pysyy päiväkausia vedessä, siinä likaisessa vedessä, ja levittää tuoksuaan. Tällä tuoksulla voi myös saada aikaan paljon: mehiläiset tulevat ja nukkuvat lootuksen kauniissa talossa, ja yöllä lootus sulkeutuu hyvin varovaisesti.

Kukka antaa itsestään kaikenlaista, joka jakaa kukan kauneutta, tavallaan, koska siitä saadaan myös mettä, jossa on tuoksua. Siitä voi myös saada hunajaa. Kuka tahansa voi tulla tämän kukan luokse. Tämä ei tarkoita sitä, että kukka olisi millään tavalla heikko, vaan se on sen luonne, vahvuus ja ymmärrys. Sellaisia te olette. Teidät on kaikki tehty lootuksiksi. Teitä ei ole tehty miksikään mönkijöiksi tai joksikin tyhmiksi aaseiksi. Ei! Te olette ihmisiä, joiden kuuluu jakaa rakkautenne tuoksua, myötätuntonne tuoksua toisille. Teidän pitää tuntea iloa siitä.

Se ei tarkoita sitä, että luopuisitte siitä ja luopuisitte tästä. Ei mitään sellaista. Vaan se tarkoittaa sitä, että mitä tahansa teillä on, mitä tahansa mahdollisuuksia ja kykyä teillä on, niin teidän pitää pyrkiä auttamaan muita, antamaan sitä heille. Mitä enemmän te teette sitä kollektiiville, sitä tärkeämpää se on, ainakin Amerikalle, koska kaikki seuraavat Amerikan esimerkkiä; miten tehdään rahaa, käydään kauppaa ja kaikkea. Mutta te olette sahaja-joogeja, joten teidän pitää käyttää hyödyksi saavutustanne ja jakaa sitä toisille, antaa heille Oivalluksia. Monet, jotka ovat saaneet oivalluksen, eivät piittaa sellaisesta. He eivät mene levittämään Sahaja Yogaa. He eivät välitä siitä. Mikä on Minulle joskus aika järkyttävää, sillä miksi halusin matkustaa ympäri maailmaa kaikkien hullujen ihmisten luo puhumaan heille Sahaja Yogasta? Samalla tavalla pitäisi teidänkin nyt tuntea, että: "Meidän pitää tehdä tämä työ, meidän pitää muuttaa maailma.

Meidän täytyy saada heidät mukaan Sahaja Yogaan." Miksi emme pystyisi siihen? Meitä on niin monta. Kristuksella oli vain kaksitoista opetuslasta, ja kuinka paljon kristinuskoa he levittivätkään! Entä te ihmiset? Teillä on niin hyvät valmiudet, teillä on niin paljon tietoa, absoluuttista tietoa ja kokemusta. Joten jos teillä on kokemusta ja tietoa, te pystytte tavoittamaan ihmiset. Mutta teissä on jonkinlainen piilevä kunnianhimo, mikä panee vastaan, toimii Sahaja Yoga -kulttuuria vastaan. Haluatte johtajaksi, haluatte kukistaa jonkun tai olette liian itsekeskeisiä. Se ei ole hyvä asia.

Ja he myös tekevät Sahaja Yogaa tai levittävät Sahaja Yogaa, koska haluavat korostaa itseään. Se ei ole oikea tapa. Oikea tapa on täydellinen antautuminen, täydellinen antautuminen Sahaja Yoga -työlle. Se on mahdollista eikä ollenkaan vaikeaa, kerron sen teille. Se on hyvin yksinkertaista. Ainoa asia, joka teidän pitää ymmärtää, on se, että teillä on nyt aivan erityinen asema koko universumissa. Ette saa mädäntyä. Ette saa tuhlata elämäänne. Olemme aloittaneet avioliittoprosessit myös Amerikassa, Minulle kerrottiin. Sanoin: "Hyvä on, järjestetään avioliittoja."

Mutta mikä on lopputulos näissä avioliitoissa? Jos ne ovat samanlaisia kuin kaikki tavalliset avioliitot, mitä se hyödyttää? Miten ne vaikuttavat toisiin? Millaisia lapsia niistä syntyy? Teidän täytyy hoitaa asia niin, että teistä tulee sahaj-aviopareja! Teidän perheenne pitää olla erilainen, teidän rakkautenne perhettänne kohtaan pitää olla erilaista. Koko Sahaja Yoga -perhe tarvitsee myös teidän perhettänne. Niinpä teidän täytyy tuntea myötätuntoa ja rakkautta kaikkia kohtaan. Tiedän, että jotkut ihmiset kasvavat hyvin nopeasti, mutta jotkut eivät, koska heiltä puuttuu tasapaino tunteiden ja älyn välillä. Tämä tasapaino täytyy vakiinnuttaa täydellisesti.

Ja tiedän, että eräänä päivänä Amerikka tulee johdattamaan monia monia ihmisiä, tuhansittain, Sahaja Yogaan. Tähän asti kaikki väärä on kopioitu täältä: huumeiden käyttö alkoi täältä, sitten jotakin muuta. Kaikenlainen typeryys on saanut alkunsa tässä maassa. Miksi? Nyt näiden uusien lootuksien pitää muuttaa tämän järven ilmapiiriä, josta nousee ylös kaikenlaista likaista ja moraalitonta, joka pilaa koko maailman. Yleisen asenteen pitää olla sellainen, että yritämme nähdä: "Seuraammeko todella Sahaja Yogaa? Teemmekö todella sitä mitä meidän pitää? Mitä teemme moraalisuuden eteen?" Tämä on hyvin tärkeä asia Sahaja Yogassa, miten pukeudutte, miten kävelette, miten puhutte, kaikki tällainen on tärkeää, ja teidän pitää yrittää nähdä kaikki muu, mitä teissä on. Miten saatte ne muuttumaan, kaikki erilaiset asiat, eri chakrat; teidän pitää pyrkiä keskittymään niihin ja näkemään itse mitä teette.

Mitä saatte aikaan omassa elämässänne? Olette sahaja-joogeja. Olette erityisiä ihmisiä. Ette ole tavallisia. Haluan sanoa teille, että teillä pitää olla hyvä itsetunto. Yrittäkää ymmärtää, mikä teidän ominaisuutenne on, mitä te olette. Kiitos paljon. Jumala siunatkoon teitä!