Shri Devi Puja, Istanbul (Turchia), "L'essenza dell'autostima", 27 Maggio 1989.

Ho sempre desiderato di recarmi in Turchia o in Tunisia per poter avere accesso al mondo islamico, poiché era stata promessa, da Maometto, la resurrezione, e la resurrezione deve aver luogo. Per questo ho dovuto azzardarmi a venire qui. E’ il mio dovere, parlare ai musulmani della resurrezione e quindi salvarli. Senza dubbio lo meritano.

Le religioni sono cresciute in maniera molto strana, ognuna per suo conto, ciascuna di esse ritenendo di essere la migliore, quella prescelta, la più alta, la più grande; ciascuna ha creduto solo in se stessa. Questo ha causato il loro continuo, progressivo deterioramento. Il fatto è che non hanno, assolutamente, rispetto reciproco, e non c’è rispetto per gli altri perché non c’è rispetto per sé stessi: se rispettate voi stessi rispetterete anche gli altri, se non avete rispetto per voi stessi non potete aver rispetto per gli altri. Chi spavaldamente dice “Io sono questo, io sono quello...” a qualsiasi religione appartenga, è il suo ego a lavorare e l’ego fa di voi una persona cui resta ignoto il proprio Sé. Se si ha rispetto per se stessi non si potrà venir spinti troppo in là, non si cercherà di prevalere, né di mettersi in mostra; al contrario si prova una naturale esitazione nel fare qualunque cosa sia fuori luogo o arbitraria, poiché si sente che è una cosa assurda, stupida. Fare qualcosa di stupido è un sintomo dell’ego, poiché l’ego rende stupidi e anzi favorisce un comportamento che fa apparire idioti.

Deve dunque essere sviluppato il rispetto per sé stessi e dovete rispettare voi stessi Come Sahaja Yogi “Siamo Sahaja Yogi, come possiamo comportarci così?!” Come vi ho detto, se insegnate costantemente ai vostri bambini che sono dei Sahaja Yogi e che diventeranno qualcosa di speciale, essi avranno rispetto di sé stessi, e autostima. E’ molto importante avere rispetto di sé, ma la gente se ne accorge solo quando viene insultata o quando è nei guai, altrimenti non ci pensa mai, e si comporta senza alcun rispetto di sé.  Quando dobbiamo manifestare Sahaja Yoga agli altri, come carattere della nostra personalità, dobbiamo avere il senso del rispetto di sé. Ancora oggi ai margini di Sahaja Yoga troviamo delle persone che mancano di rispetto e comprensione di sé. Alcuni si comportano come parassiti, altri rimangono attaccati alle cose anche quando si suggerisce loro di avere il comportamento opposto, di riuscire ad  abbandonarsi un po’, ma loro insistono: “No, no, su questo punto ci impuntiamo!” Non è nel carattere di una persona che abbia rispetto di sé, è sciocco. C’è l’esempio di quelle due persone che si incrociano su una scalinata stretta ed una dice all’altra: “Spostati e lasciami passare!” E l’altra: “Io non mi sposto per lasciar passare uno sciocco!” E la prima ribatte: “Io invece sì!” e si sposta. Questo è segno di una persona saggia, dotata di senso di autostima. Non cerca la lite, non cerca le discussioni inutili, ma osserva, attende, si chiede se ne vale la pena. Ma quando viene il momento di difendere la verità, si erge e trova tutto il coraggio necessario.

Penso che il rispetto di sé stessi sia il primo passo per Sahaja Yoga. Bisogna svilupparlo nel proprio essere, e nelle proprie manifestazioni. Se c’è o no lo si vede molto bene anche nel rispetto, o meno, del protocollo. Ho visto gente che, se ad esempio c’è da andare a Brighton, dice: “Madre, vengo con Lei nella sua auto”. Se fosse per amore sarebbe diverso, ma a volte è solo per risparmiare danaro. Non è sintomo di un buon Sahaja Yogi.

C’è mancanza di rispetto di sé anche quando si vuole esprimere potere. Per esempio l’altro giorno è venuta da me una ragazza per prendere la realizzazione, ed era a posto, ma il giorno successivo è tornata dicendo: “Madre non sento più le vibrazioni!” Le chiesi: “Perché, cos’hai fatto, con chi hai parlato?” E mi disse che aveva parlato con una donna. A questa signora era stato chiesto di allontanarsi da Sahaja Yoga, ma in seguito era stata autorizzata a venire ai programmi; nella circostanza, però, andò oltre e, come se fosse una grande Sahaja Yogini, si era messa spiegare lei Sahaja Yoga a questa ragazza, rovinandone le vibrazioni. E questa ragazza era davvero importante, perché stava per andare in Florida. Quando scelgo qualcuno come leader non lo faccio sulla base del suo aspetto o della sua cultura, ma delle vibrazioni e della dedizione. I Sahaja Yogi devono rifletterci seriamente.

Certe persone sono sempre disposte a mettere in mostra le proprie conoscenze. Sahaja Yoga è molto semplice, chiunque sia sufficientemente intelligente sarà in grado di leggere tutto quello che riguarda i Chakra e tenere grandi conferenze, ma sono la compassione e la conoscenza mano nella mano a fare un Sahaja Yogi. Alcune persone hanno un altro stile: quello della semplice compassione. Quando c’è solo compassione si crea soltanto un sentimento di solidarietà, se questa non si accompagna alla conoscenza. E se c’è soltanto compassione, attraverso questa si creeranno affinità con persone possedute, e se c’è una persona posseduta in Sahaja Yoga questa me ne porta altre dieci: “Madre per favore cura questa persona, quest’altra persona e quest’altra ancora...” Il che in primo luogo succede perché questa persona è danneggiata e poi perché una personalità danneggiata è attratta da altre simili. Se volete curare gli altri dovete prima essere a posto voi stessi e dire a queste persone di lavorarsi: se cercate di aiutarle senza essere voi a posto, sarà la vostra negatività a crescere, e la vostra situazione peggiorerà ulteriormente. Dovete quindi dire loro: “Fa’ così, ma io non ho nulla a che fare con te” Oppure mandateli da una persona egoica: si… faranno i complimenti a vicenda e mi risparmieranno delle preoccupazioni!

Ma al di là di tutto questo, la combinazione di questi due elementi deve emettere vibrazioni. La cosa più importante è quante vibrazioni avete. Qual’è l’altra cosa che sta insieme con l’avere vibrazioni? Qual’è il segno di un buon Sahaja Yogi, o meglio, dell’essere davvero un Sahaja Yogi? Il fatto che si sviluppa un certo distacco. Il distacco arriva perché vi allontanate naturalmente dal vostro corpo, non ne siete più preoccupati, non ci pensate più. Questo non vuol dire che non ve ne curiate, non vuol dire che non dobbiate avere cura per il vostro aspetto o per come andate in giro, perché certo dovete anche essere vestiti decentemente. Ma attaccamento è anche stare tutto il tempo a pensare: “Questo chakra è bloccato, quell’altro chakra è bloccato, il mio Agnya è bloccato, mi succede questo...”. Questa è la maniera sottile nella quale Sahaja Yoga vi può rovinare, se continuate a pensare: “Questo non va bene, quest’altro non va bene...” condannandovi. Deve quindi esserci distacco nei riguardi di voi stessi: “Questo non va, e allora? Sono come un barometro, se mi avvicino a qualcuno e sento un blocco, lo sto aiutando, e va bene!” Magari datevi un bhandan per proteggervi, quando avvicinate qualcuno. Preoccuparsi troppo dei vostri chakra non è un bene per il progresso di Sahaja Yoga. Al contrario dovete cercare di meditare col cuore, senza pensare ai vostri personali chakra.

Quello che dovreste capire da quanto vi sto dicendo è che dovete avere un cuore aperto per Sahaja Yoga. Quando il cuore si apre prima di tutto perdonate voi stessi, poi perdonate gli altri e quindi non vi preoccupate più dei vostri chakra individuali né di quelli di qualcun altro, nel senso che non siete più preoccupati degli individui, ma fate attenzione al Tutto. E così cominciate a parlare di Sahaja Yoga, di come si sta espandendo, di quante persone ottengono la Realizzazione, a riflettere di quale sia la vostra responsabilità, non con ego, ma cercando di capire cosa è possibile fare, quali errori abbiamo fatto noi Sahaja Yogi, errori che non hanno fatto avanzare le cose. Che aiuto si può dare? Come se foste veramente diventati una lampada, e vorreste quindi dare luce. Qual’è l’errore di una lampada? Non dare luce! Ma non pensatevi individualisticamente, pensatevi parte di un unico corpo. La prima cosa è aprire il cuore. Appena aprite il cuore vi espandete. Crescete. Non avete bisogno di condannarvi. Guardate quest’oceano, come tocca tutte le onde rimanendo in sé stesso, entro le sue mariadas. Se cercate di comprimere l’oceano da un qualsiasi lato uscirà dall’altra riva, non potete comprimerlo, ha la sua profondità, i sui limiti, e rimane nei suoi limiti. Una persona dal cuore aperto è così, tocca ogni riva, ma rimane entro i suoi limiti, le sue mariadas. Quando si raggiunge la consapevolezza di cosa sia questa espansione, non si cerca rifugio nel proprio angolo ma, rimanendo nei propri limiti, si cerca di arrivare a toccare tutti.

Questa è quel che chiamiamo l’apertura del cuore. Dopo di che un Sahaja Yogi avrà automaticamente una corretta discriminazione: cosa si deve dire, cosa non si deve dire, fin dove arrivare. Si vede subito un Sahaja Yogi che tenta di mettersi in mostra, che vuole parlare di quel che non sa, che si circonda di persone per parlare a suo modo di Sahaja Yoga. Chiunque veda uno così, lo eviti! Ho trovato un’orribile donna in Inghilterra che faceva queste cose, e che aveva fondato un gruppo tutto suo, dove faceva cose completamente diverse, ed aveva preso con sé anche il leader. Queste persone hanno dovuto allontanarsi da Sahaja Yoga. Bisogna capire che dobbiamo essere gente semplice, non complicata. Per questo dico aprite i vostri cuori. Non è immaginazione, è uno stato nel quale bisogna stabilizzarsi per essere soddisfatti di se stessi. Questo è un ottimo modo di comprendere Sahaja Yoga e praticarlo, per voi e per gli altri. Se volete che ve lo dica, è piuttosto imbarazzante… ma se volete mettere me nel vostro cuore dovete allargarlo a causa… delle mie dimensioni (n.d.t. sorrisi)! Perciò deve crescere! Questo è il modo migliore, il più semplice. Voi siete delle persone fortunatissime perché io sono lì con voi, non dovete fare nulla, mi mettete nel vostro cuore e basta, siete a posto, senza problemi. Non dovete dire: “Madre io ti Amo”, ma: “Ti metto nel mio cuore”. Non pensate mai però: “Madre mi ama perché cucino per lei, perché stiro i suoi sari...”, questo è ego, diventa immediatamente ego. Ma se dite: “Quanto amo Madre! Amo davvero tanto Madre!” vi sentirete davvero bene nel vostro cuore, è un’affermazione che dà così tanta gioia. Immaginate le persone che non mi hanno mai avuto su questa terra con loro a combattere per il dharma e per la verità, come hanno dovuto combattere? Ma io sono qui davanti a voi. “Quanto amo mia Madre?”: domandarsi questo è un metodo molto semplice, elementare, che ogni Sahaja Yogi può usare per scoprire se stesso e per crescere.

Così arriva la discriminazione, la luce, e tutto inizia ad emettere vibrazioni. Vi guardate in questa luce, camminate in questa luce, e la gente vede che voi avete la luce. Voi siete conviti di quello che sono io, avete visto le fotografie, il sole, le reazioni e tutto il resto. Ora che potete amare una persona così avete un grosso boon: potete amare Madre. E se pensate che qualche volta non vi ho salutato, o non vi ho guardato, non dipende da me, ma da voi; in ogni caso io amo il mondo intero, non c’è dubbio. Non amo nessuno più di nessun altro, ma quanto mi siete vicini dipende solo da voi. Io sono lì ferma, tutto dipende da quanto voi vi avvicinate a me. Io sono immobile. Certe volte la gente si chiede come mai io non sia stata contenta di loro, in verità io sono rimasta lì ferma e siete voi ad esservi allontanati. Ogni forma di discernimento comincia a fluire tramite voi. Anche se siete convinti che io sia l’Adi Shakti, e ci sono molti fatti che convincono di questo, ci sono le fotografie, i miracoli e tutto il resto,  voi continuate a galleggiare sulla superficie di queste idee. Se davvero volete entrare in profondità dovete soltanto riempire il vostro cuore e lì troverete il miracolo. Questi miracoli esteriori servono a spingervi dentro perché cresciate in maniera migliore. Questa è la sola cosa che dovete scoprire. Questo può davvero aiutare i nuovi Sahaja Yogi, che vedranno quanto voi amate Madre. Proprio ieri abbiamo parcheggiato la nostra auto in modo forse un po’ scorretto e stava per scoppiare una lite con Guido, l’avrebbero anche malmenato, gli hanno chiesto: “Perché parcheggiate qui?” E lui: “Perché questa è mia Madre e deve scendere qui” - ed è finito tutto! Per la verità chiunque ami sua madre è davvero rispettato. Anche se la madre è una persona orribile sarete rispettati comunque. Ma se dite “Io amo l’Adi Shakti....”

Torniamo così ancora al punto dell’autostima. Quando raggiungete questo stato d’amore, voi rispettate voi stessi, non condannate nessuno. “Se amo Madre, come posso fare qualcosa di simile, le porterei una cattiva reputazione. Devo comportarmi in un modo che piaccia a mia Madre” Il problema è risolto perché avete davanti a voi qualcuno a cui rispondere, e sapete cosa mi piace o non mi piace. Quindi cercherete sempre di fare cose che mi facciano piacere. Ma non si tratta certo di un piacere materiale, ma dell’essenza, dell’essenza del piacere. E se sapete cosa mi fa piacere… veramente mi smarrisco quando devo pensare a cos’è che mi piace, perché non c’è nulla che mi piaccia o non mi piaccia. Ma forse una parte di me, le Deità che sono in me, lo sanno, perché fanno sempre cose che mi compiacciono. Se riuscite davvero a fare in questo modo, otterrete l’ispirazione e capirete. L’essenza del Tutto, il Tattwa …dovete sempre chiedervi qual’è l’essenza di ciò che state facendo. Ciò che conta è solo l’essenza, cercate di vivere a quel livello, il resto funziona da solo. L’essenza del rispetto di sè sta nel fatto che “Sono un Sahaja Yogi, ho ottenuto la Realizzazione ed amo mia Madre”, questa è l’essenza. Se cercate di comprendere l’essenza dei fiori, vi chiederete perché ce ne sono così tante varietà, è incredibile quante ce ne siano. È perché l’essenza della bellezza, l’estetica della bellezza, è la varietà.

Ciascuna foglia non trova una eguale in ogni angolo del mondo. Dunque l’essenza dell’estetica è la varietà. Così ci devono essere Sahaja Yogi di differenti varietà, di differenti nature, di umori differenti, non c’è bisogno che siamo tutti perfettamente uguali. Ma nella loro essenza tutti devono amare la loro Madre. E la parte più bella di voi stessi è che quello che vi farà gioire al massimo non saranno tanto dei fiori, né la natura, ma gli altri Sahaja Yogi. Quando cominciate a gioire della compagnia dei Sahaja Yogi siete arrivati all’essenza. Immaginate di gioire della presenza di ogni essere umano che sia un Sahaja Yogi, cosa volete di più? Non gioite così tanto della gente, né delle altre cose, ma se siete in un bel posto con altri Sahaja Yogi tutto diventa doppiamente bello, ogni istante diventa un’esperienza, ogni persona diventa un’esperienza, come un’onda di gioia. Ogni persona o collettività incontriate, ogni ashram nel quale vi rechiate procura una stupenda onda di gioia nel vostro cuore. La mia gioia è silenziosa, ma quando incontro qualcuno, questa esce allo scoperto, come un’onda. E a volte, come vedete, queste gocce dell’oceano si infrangono sulla riva, e quando tornano al vostro cuore si genera una stupenda relazione, e potete assistere come testimoni alla gioia che si crea. Tutto si scioglie, tutta la vostra conoscenza, tutte le vostre pene, i vostri problemi, tutto il vostro passato, il vostro futuro, ma voi rimanete nel presente, in meditazione, ad osservare questo splendido spettacolo.

Possa Dio far a tutti voi comprendere, e possa, come Spirito, sempre in tutti voi emettere quest’esperienza. Che Dio vi benedica!