

(04/2018 SOTTOTITOLI)
S H R I   M A T A J I   N I R M A L A   D E V I
 Shri Devi Puja
 “L’essenza dell’autostima”
 Casa di Carla, Istanbul (Turchia), 27 Maggio 1989


Ho sempre desiderato recarmi in Turchia o in Tunisia per poter avere accesso al mondo islamico, poiché era stato promesso loro che sarebbero risorti, e la resurrezione deve aver luogo.

Per questo devo arrischiarmi a dare loro la resurrezione promessa da Maometto. Insomma, è mio dovere; e non solo un dovere ma sono tenuta a farlo, devo parlare loro della resurrezione e salvarli.

Senza dubbio lo meritano.

Quando tutte le religioni si sono sviluppate in modo molto strano, direi, separatamente, ciascuna nella convinzione di essere la migliore, la prescelta, la più elevata, la più grande, credendo in se stesse, hanno iniziato a deteriorarsi sempre più. Il motivo è che non hanno alcun rispetto reciproco. E non vi è rispetto perché non vi è rispetto per se stessi. Se si rispetta se stessi si rispetteranno anche gli altri; se invece non si ha rispetto per se stessi non si possono rispettare gli altri, bensì si sente di dover affermare enfaticamente di essere questo, quest’altro e quello. Qualsiasi religione (lo fa). Allora è il vostro ego ad agire e l’ego fa di voi persone che non conoscono se stesse.

Chi ha rispetto per se stesso non si spingerà mai avanti, non cercherà mai di prevalere né di mettersi in mostra; al contrario esiterà a fare qualcosa fuori luogo, qualcosa di arbitrario, qualcosa di appariscente, poiché è assurdo e stupido.

Fare qualcosa di stupido è segno di ego; l’ego rende decisamente stupidi e, alla fine, si diventa idioti.

Pertanto occorre sviluppare il rispetto per se stessi e, come sahaja yogi, dovete rispettare voi stessi: “Siamo sahaja yogi, come possiamo comportarci così?”. Come vi ho detto, se insegnate costantemente ai vostri bambini che sono dei sahaja yogi, che sono qualcosa di speciale, essi avranno rispetto di se stessi, autostima.

“Rispetto di sé” è una bellissima espressione. Non so quante persone se ne rendano conto. Solo quando vengono insultate o disturbate pensano al rispetto di sé, diversamente pèrdono il controllo e si comportano come se non avessero alcuna autostima. Pertanto, come sahaja yogi dobbiamo avere rispetto di noi stessi. E se dobbiamo avere Sahaja Yoga come nostra manifestazione, come nostra personalità, in quanto yogi, dobbiamo avere il senso dell’autostima. Ed anche adesso ai margini (di Sahaja Yoga) si trovano persone che mancano di autostima e di capacità di comprensione.

Alcuni sono ancora come dei parassiti. Alcuni stanno aggrappati alle cose quando si dice loro di non farlo, di lasciar perdere, di darsi da fare, e cercano di imporsi: “No, noi ci saremo, noi ci resteremo, ce la vedremo noi!”.

Questo non si addice ad una persona dotata di autostima; è sciocco fare così. C’è l’esempio di due persone, una che sale e l’altra che scende da una scalinata. Quella che sale, spinta dall’ego, dice: “Spostati, io non mi sposto per (lasciar passare) uno sciocco!”. Allora l’altra, spostandosi, risponde: “Io sì!”. (Risate)

Questo è segno di una persona assennata, saggia, dotata di autostima. Non cerca la lite, non entra in discussioni, polemiche e rivendicazioni inutili, ma valuta: “Un momento, ne vale la pena?”.

Quando però si tratta di difendere la verità, si erge e trova tutto il coraggio necessario.

Penso che il rispetto di se stessi sia il primo inizio per Sahaja Yoga. Occorre sviluppare l’autostima nel proprio essere interiore così come nella propria manifestazione.

Ciò si vede molto bene nel (rispetto del) protocollo. Ho visto gente che, se ad esempio io devo andare a Brighton, dice: “Madre sta andando, bene, andremo con Lei nella Sua auto”. Se fosse per amor mio sarebbe diverso, ma a volte è solo per risparmiare denaro: “Saltiamo nell’auto (di Shri Mataji)”. Questo non è sintomo di un bravo sahaja yogi.

Questo accade anche riguardo al potere, quando si vuole esprimere il proprio potere. L’altro giorno, ad esempio, è venuta da me una ragazza che aveva dato la realizzazione ed era a posto.

Il giorno successivo però è tornata dicendo: “Madre, ho perso le vibrazioni”.

Le ho chiesto: “Perché, cos’è successo? Con chi hai parlato?”. E mi ha detto il nome di una signora alla quale era stato chiesto di uscire da Sahaja Yoga, Alice, e lei aveva parlato con Alice. Questa Alice era stata autorizzata a partecipare al programma, però si era comportata come se fosse una grande sahaja yogini, spiegando Sahaja Yoga a questa ragazza e rovinandole le vibrazioni.

E questa ragazza è molto importante, perché stava per andare in Florida (probabilmente per Sahaja Yoga, ndt).

Essendole stato permesso di intervenire al programma, (Alice) ha pensato di essere una grandissima sahaja yogini e di poter parlare a chiunque di quel che le pare, danneggiando così le vibrazioni degli altri.

Se ho scelto qualcuno come leader non è sulla base del suo aspetto o della sua istruzione o altro, ma sulla base delle vibrazioni e della dedizione.

I sahaja yogi devono riflettere seriamente su questo punto. Questi personaggi arrivano sempre per far sfoggio della loro conoscenza.

Sahaja Yoga è molto semplice per quanto riguarda la conoscenza, è molto semplice. Chiunque sia sufficientemente intelligente sarà in grado di leggere tutto quello che riguarda i chakra e il resto. Potrà tenere grandi conferenze, spiegare le Deità che risiedono nei vari chakra. È molto semplice. Ma sono la compassione e la conoscenza unite insieme a fare un sahaja yogi. Ora, alcune persone hanno un altro stile: quello della compassione. Come vi ho già detto, naturalmente compassione è sempre simpatia; ad eccezione di quando si accompagna alla conoscenza, allora va bene.

Ma se c’è soltanto compassione (senza conoscenza, ndt), attraverso questa compassione si avrà sempre simpatia per ogni persona piena di bhut. Se in Sahaja Yoga c’è una persona piena di bhut, questa me ne porterà altre dieci: “Madre, si occupi di questa persona, si occupi di quella persona e di quest’altra ancora...”.

Questo perché, prima di tutto, questa persona è danneggiata e poi perché una personalità danneggiata, se vede un’altra persona danneggiata vuole salvarla.

Ebbene, se è così, dovreste prima di tutto essere a posto voi e dire a queste persone di lavorare su se stesse, poiché se cercate di aiutarle (senza essere voi a posto, ndt), la vostra negatività aumenterà. Andrete di male in peggio.

Si direbbe che le simpatie vadano sempre a chi non è a posto. Quindi dite ad una persona del genere: “Bene, lavora in questo modo, ma io non ho nulla a che fare con te”. Oppure mandatela da qualcuno pieno di ego, così condivideranno meglio (risate). C’è complementarità fra le due (Shri Mataji ride), funzionerà meglio e mi risparmieranno un po’ di preoccupazione.

Ma a prescindere da tutto questo, la combinazione di questi due elementi in realtà deve emettere vibrazioni. Il punto da capire è quante vibrazioni avete in voi. Innanzitutto, quando ci sono vibrazioni, come facciamo a capire se siamo a posto per quanto riguarda le vibrazioni?

Il segno di un buon sahaja yogi, o meglio, che siamo davvero sahaja yogi, è che sviluppiamo una sorta di distacco. Per prima cosa il distacco arriva in modo naturale in quanto vi separate dal vostro corpo, non vi preoccupate più del vostro corpo, non ci pensate. Questo non vuol dire non occuparsene, non vuol dire che non dobbiate avere cura del vostro aspetto e di come andate in giro, perché dovete anche essere vestiti decorosamente.

Attaccamento, però, è stare tutto il tempo a pensare: “Questo chakra è bloccato, quell’altro chakra è bloccato, la mia testa è bloccata, il mio Agnya è bloccato, mi succede questo”. È il modo più sottile in cui Sahaja Yoga può rovinarvi, questo pensare di continuo: “Questo non va bene, quest’altro non va bene...”, condannandovi. Quindi deve esserci questo distacco nei confronti di voi stessi: “No, non ha importanza, e allora? Io sono come un barometro. Se mi avvicino a qualcuno e prendo un blocco, va bene, lo sto aiutando, va bene”. Oppure datevi un bandhan e poi avvicinate qualcuno.

Preoccuparsi troppo dei propri chakra non è molto positivo per il progresso di Sahaja Yoga. Al contrario dovreste cercare di meditare senza pensare ai vostri chakra personali, meditare con il cuore. Ora, ciò che capirete dal mio discorso, o comunque lo chiamiate, è che dovete avere un cuore aperto per Sahaja Yoga.

Quando il cuore è aperto, prima di tutto perdonate voi stessi e perdonate gli altri, non vi preoccupate dei vostri chakra individuali né vi preoccupate degli altri nel senso che non vi preoccupate di un singolo individuo, bensì guardate al tutto nella sua totalità.

Allora vi metterete a parlare di Sahaja Yoga, di come si sta espandendo, di quanti ottengono la realizzazione, a riflettere su quanto siate stati responsabili. Ciò che avreste dovuto fare non significa ego, bensì (domandarsi): “Che cosa dovrei fare? Quale lavoro dovrei svolgere qui? Quali errori abbiamo fatto noi sahaja yogi a causa dei quali le cose non hanno funzionato? Qual è la situazione? Come posso essere di aiuto?”.

È come se diventaste veramente la luce e volete dare luce.

Cosa c’è dunque che non va in una lampada che non dà luce?

Però non pensate a voi stessi, vi considerate come parte di un unico corpo, del tutto.

La prima cosa è aprire il cuore. Appena aprirete il cuore vi espanderete, crescerete.

Per questo non dovete condannare voi stessi, ma aprire il cuore è… guardate questo oceano, come tocca tutte le sponde rimanendo però in se stesso, entro le sue maryada. Se cercate di spingere l’oceano da un qualsiasi lato uscirà dall’altro, non potete spingerlo: esso ha la sua profondità, ha i suoi limiti e rimane nei suoi limiti.

Ebbene, una persona dal cuore aperto è così, tocca ogni riva ma si attiene ai suoi limiti, alle sue maryada. Dunque, se subentra questa consapevolezza, anche l’espansione è tale che non ci si chiude in angoli e luoghi individuali, ma si rimane nei propri limiti e si raggiunge tutti. Questo è quel che chiamiamo l’apertura del cuore.

Allora un sahaja yogi avrà automaticamente una corretta discriminazione, discriminazione su cosa dire, cosa non dire, fin dove arrivare, come comportarsi. Si può individuare subito un sahaja yogi che tenti di mettersi in mostra, che voglia parlare di qualcosa che non conosce e si circonda di dieci persone per parlare di Sahaja Yoga.

Non avvicinatevi mai a chiunque si comporti così. In Inghilterra ho scoperto una donna orribile che faceva queste cose e che poi aveva creato un gruppo in opposizione a tutta l’organizzazione; aveva però irretito anche il leader. Ed hanno dovuto lasciare tutti Sahaja Yoga. Occorre dunque comprendere che dobbiamo essere persone semplici, non complicate. Per questo il cuore deve essere aperto; questo è tutto ciò che posso dire, aprite il cuore. Non è uno stato immaginario, ritengo sia uno stato nel quale dovete stabilizzarvi per essere soddisfatti di voi stessi.

Questo è un ottimo approccio nei confronti di Sahaja Yoga, per voi e per gli altri.

Se volete che ve lo dica - è piuttosto imbarazzante, ma se mettete me nel vostro cuore, esso deve necessariamente espandersi a causa della mie dimensioni, non potete farne a meno (in realtà l’ultima frase non si sente a causa delle risate degli yogi. Shri Mataji ride, ndt). Esso deve espandersi.

Questo è dunque il modo migliore e più semplice per farlo, capite? Voi siete sahaja yogi molto fortunati che io sia qui con voi. Non dovete fare nulla, mettetemi nel vostro cuore, e basta. Adesso siete a posto, senza problemi. Non si tratta di: “Madre, io ti amo”, ma il punto è: “Ti metto nel mio cuore”. Però non pensate mai: “Madre mi ama perché io posso cucinare per Lei, perché posso occuparmi dei Suoi sari, posso stirare i Suoi sari”: allora è ego. In quel modo diventa subito ego, vi assicuro. Non lo sapevo, ma ci sono casi di questo tipo. Diventa subito ego.

Ma se dite: “Quanto amo Madre” – ammirando voi stessi - “Oh, amo tanto Madre”, allora vi sentirete davvero bene nel vostro cuore, dà tanta gioia. Pensate alle persone venute su questa terra che non mi hanno mai avuto con loro e che dovettero combattere per il dharma, dovettero lottare per la virtù e per la verità, a quanto hanno dovuto combattere. Io invece sono qui davanti a voi. Quindi (dire): “Quanto amo mia Madre” è un metodo molto semplice, elementare per ogni sahaja yogi per scoprire se stesso e svilupparsi.

Allora la discriminazione, la luce, tutto inizia ad emanare. Vedete voi stessi in questa luce, camminate in questa luce e la gente vede che voi avete la luce.

Voi ormai siete convinti di me, avete visto le fotografie, avete visto il sole, le reazioni e tutto il resto. Quindi, ora, il fatto di poter amare una persona così, di amare Madre è di per sé una grandissima grazia per noi. Anche se pensate che non vi abbia ancora salutato, (oppure) magari qualche volta non vi guardo, può essere; però non dipende da me, ma da voi. In ogni caso io amo il mondo intero, è fuori questione! Nessuno di più, nessuno di meno. Ma quanto mi siete vicini dipende da voi, in quanto io sono un’entità fissa. Il punto è quanto voi vi avvicinate a me. Io sono un’entità fissa e certe volte la gente si chiede con stupore: “Perché Madre questa volta non è stata contenta di noi?”. In realtà io sono ferma dove sono, ma siete voi ad esservi allontanati.

Ogni forma di discernimento comincia dunque a fluire in voi. Anche se siete convinti del fatto che io sono l’Adi Shakti, e ci sono molti fatti convincenti come fotografie, tutti gli avvenimenti, miracoli e tutto il resto, voi continuate a galleggiare, a fluttuare sulla superficie di queste idee: “Oh, guarda, questa è una fotografia di Madre, è accaduto questo” (Shri Mataji dice queste parole mimando un tono superficiale, ndt). Siete ancora in superficie.

Se davvero volete entrare in profondità, dovete semplicemente sentire il vostro cuore. Lì troverete il miracolo. Questi miracoli esteriori servono a spingervi all’interno, e lì crescerete, lì vi svilupperete in maniera migliore.

Questa è la sola cosa che dovete scoprire e trovare. Questo aiuterà davvero i nuovi sahaja yogi, sapete, quando vedranno quanto voi amate Madre.

Proprio ieri abbiamo parcheggiato la nostra auto magari in modo forse non convenzionale, e stavano tutti per mettersi a litigare e venire alle mani con Guido.

Avrebbero potuto anche malmenarlo, picchiarlo, ma quando qualcuno gli ha chiesto: “Perché ha parcheggiato qui?”, lui ha risposto: “Perché mia Madre è venuta qui. Ho parcheggiato qui perché mia Madre non può farcela (a venire fin qui; ndt)”; ed è finito tutto.

Di fatto chiunque ami la propria madre è considerato moltissimo. Ora vi sono madri orribili; tuttavia, se dite: “Mia madre è orribile”, la gente non apprezzerà. Ma voi dite: “Io amo l’Adi Shakti”.

Shri Mataji: Chi è?

Yogi: Oh. Mandatelo via.

Shri Mataji: Chi è lui?

C’è confusione. Gli yogi dicono un nome.

Shri Mataji: Chi?

Yogi: Mr…(nome non chiaro) dalla Svizzera.

Yogi: Sono venuti senza chiedere.

Shri Mataji: Mettigli la mano sul cuore, dottore. Vedi, questo aiuterà. Lui non ha capito ciò che ho detto. Mettigli la mano sul cuore.

Yogi: Non dovrebbe mai, mai venire senza chiedercelo.

Shri Mataji: No, va bene, andrà bene.

Yogi: Non dovrebbe mai venire senza chiedercelo.

Shri Mataji: Va bene. (A lato) Che fare… Magari aprite la finestra.

Yogi: Ci sono certe modificazioni… (non si sente) (Anche Shri Mataji dice qualcosa che non si capisce. Poi:) Esatto, ci sei. È Nicholas?

Gli yogi: Sì.

Shri Mataji: Ti senti bene adesso? Assolutamente, se selezionate le persone all’inizio dovete dire loro che al puja le vibrazioni sono troppe e sono troppe perché le assorbano. Quindi dovete stare attenti. Ma per Nicholas (?) va bene, lui ha sofferto così tanto che gli ha fatto bene venire al puja, deve essere per lui (Shri Mataji ride). Però ora dovete soltanto scegliere le persone che possono venire al puja; non tutti sono in grado di sopportarlo, vedete, ci sono troppe vibrazioni. Però, vedete, io so chi può venire molto facilmente … poveretti; alcuni ricercatori hanno sofferto così tanto che un puja può assestarli completamente. Va bene ora, vedete. Stai bene ora?

Uomo: Sì.

Yogi: Non lo farà più.

Shri Mataji: Come?

Yogi: Non lo farà più.

Shri Mataji: … Lo sai, lo sai di averne il diritto. Sei sulla strada giusta.

Torniamo così ancora al punto dell’autostima. Quando raggiungete questo stato d’amore, rispettate voi stessi e allora non condannate.

“Se amo Madre, come posso fare qualcosa che le procurerebbe una cattiva reputazione? Non si addice a ciò che dovrei essere. Devo comportarmi in un modo che sia gradito a mia Madre”. L’intero problema è risolto perché avete davanti a voi “Qualcuno” e sapete cosa mi piace e cosa non mi piace. Quindi cercherete sempre di fare cose che mi siano gradite; non si tratta però di un piacere materiale, ma dell’essenza, dell’essenza del piacere, e se sapete cosa mi fa piacere…

In realtà io mi smarrisco quando penso a cos’è che mi piace, perché non c’è nulla che mi piaccia o non mi piaccia. Ma riguarda forse le Deità, forse riguarda quell’aspetto di me, magari; infatti loro fanno sempre cose che mi compiacciono. Loro lo sanno. Quindi, se riuscirete davvero a fare lo stesso, otterrete quell’ispirazione e comprensione interiori. Noi cogliamo l’essenza di ogni cosa, noi siamo nel principio, nel Tattwa.

Se dunque cogliete l’essenza di ogni cosa… “Qual è l’essenza di questo?”, fate questo test per qualsiasi cosa. Se cercate di vivere nell’essenza, il resto viene accudito.

Per quanto riguarda l’autostima, l’essenza del rispetto di sé sta nel fatto che “Io sono un sahaja yogi poiché ho ottenuto la realizzazione e poiché amo mia Madre”.

Questa è l’essenza. Se possiamo considerare l’essenza dei fiori, perché ce ne sono così tante varietà? Numerosissime varietà di fiori, guardate. Proprio straordinario. E perché? Perché l’essenza della bellezza, l’estetica della bellezza, è la varietà.

Se prendete una foglia, nessuna foglia assomiglia ad un’altra in tutto il mondo, non sarà esattamente uguale. Dunque l’essenza dell’estetica è la varietà. Pertanto devono esserci sahaja yogi di differenti varietà, di differente natura, di diverso umorismo per darci umorismo. Non dobbiamo essere tutti uguali. Ma nella loro essenza tutti devono amare la Madre. Allora, la cosa migliore per voi, ciò che vi farà gioire maggiormente non saranno tanto i fiori o la natura, quanto gli altri sahaja yogi.

Quando cominciate a gioire degli altri sahaja yogi e della loro compagnia, ci siete arrivati. Insomma, immaginate: gioire di ogni essere umano che sia un sahaja yogi e della sua compagnia è più che sufficiente. Cosa volete di più?

Non gioite tanto delle altre persone, delle altre cose; ma trovarsi in un bel posto e in belle occasioni, e per di più con altri sahaja yogi, è ineguagliabile.

Tutto diventa doppiamente piacevole, direi, ed ogni istante diventa un’esperienza, ogni persona diventa un’esperienza, come in un’onda di gioia.

Ogni persona, ogni collettività incontriate, ogni ashram nel quale vi rechiate, crea una stupenda onda di gioia nel vostro cuore. La mia gioia è silenziosa, ma quando incontro qualcuno, si palesa.

Emerge come un’onda o, a volte, come queste gocce, queste bellissime gocce dell’oceano che vedete infrangersi sulle sponde. Noi le chiamiamo tushhaar - in sanscrito esiste un bellissimo nome per questo, tushhaar - e poi le onde tornano indietro al vostro cuore. La relazione è bellissima e voi assistete a tutto questo da testimoni e ne cogliete la gioia. Allora tutto si scioglie, tutta la vostra cosiddetta conoscenza, tutte le vostre pene, tutti i vostri problemi, tutto il vostro passato, tutto il futuro, e voi rimanete nella presenza, in meditazione, osservando tutto questo meraviglioso avvenimento.

Possiate tutti voi comprendere Dio. Possa Dio, in tutti voi come Spirito, emanare sempre questa esperienza a tutti voi. Che Dio vi benedica.

Questo è il sari proveniente dalla Grecia e notate l’espressione dell’arte greca. Splendido.

Gregoire: È come il mare Egeo.

Shri Mataji: Come?

Gregoire: L’acqua è come quella del mare Egeo.

Shri Mataji: È bellissimo. Così come avete nel mare il blu e lo smeraldo, entrambi i colori, è uguale.

