Guru Puja, „Önelemzés, szeretet és tisztaság” – Cabella Ligure (Olaszország), 2001. július 8

Nem is tudjátok elképzelni, mit érez Anyátok, amikor ennyi embert lát, akik valóban guruvá váltak. Ők keresték az igazságot, nagyon nehéz időkben. Tudni szerették volna, hogy mi az igazság. És ezek a nehéz idők maguk döbbentettek rá benneteket arra, hogy ami ebben a világban történik, amit magunk körül és az egész világban látunk ..., valami kétség kívül nagyon nincs rendjén, és ezek fölé kell emelkednünk.

A keresés során egy dolog nagyon fontos: hogy azt teljes odaadással kell csinálni, és kimondhatatlan megpróbáltatásokon kell keresztülmennetek. A keresés az az állapot, amikor belül küszködsz, és kívül sem találsz semmi kielégítőt. Így van a keresésnek két éle. Ebben a keresésben, amikor megpróbálsz eljutni az igazsághoz, úgy tűnik, ez egy nagyon nehéz feladat. De nem tudsz mit tenni, mert ami körülvesz, nem tesz elégedetté.

Nézzétek meg a mai világot: tele van küzdelemmel. Mindenféle küzdelemmel. Az emberek a semmiért – földterületekért – harcolnak, és közben emberéleteket oltanak ki. Képes-e a földterület emberi lényeket teremteni? Nagyon kollektív módon harcolnak, és közben azt gondolják, milyen nagy szolgálatot tesznek az emberiségnek.

Az emberi lények gondolkodása manapság egyáltalán nem elmélyült, hanem nagyon felszínes. Ezért tapasztaljátok, hogy a világ tele van zűrzavarral. Minden nap, minden percben ezt tapasztaljátok. Rengeteg embert megölnek és kínoznak, ez óriási méreteket ölt. Korábban természetesen a szenteket is mind megkínozták – mindenféle magasabb- és alacsonyabb rendű, jó és rossz dolgokról alkotott, ostoba emberi elképzeléssel kínozták őket. Ezen elképzelések mentén összefogtak és világszerte mindenféle agressziót dolgoztak ki. Világszerte. De nem csak globálisan, hanem a családokban, intézményekben, szervezetekben is, azt gondolván magukról, hogy nekik mennyire igazuk van és ők mennyire nagyon jók. Közben megpróbáltak megtámadni másokat.

Aztán sokan úgy gondolták, legjobb lesz visszatámadni, így aztán közös harcba kezdtek. De ez nem működött. A harc nem működik, mert az semmi mást nem hoz, csak gyilkolást és öldöklést. Így aztán rengeteg embert megöltek. Buddha beszélt az embereknek arról, hogy ne álljanak ellen, és ennek történelme van. Az egyik nagyhírű bihári egyetemre agresszív emberek rontottak be, és az agresszió nevében megölték az összes szentet. Mind meghaltak. Elképzelhető, hogy nagyon finom szinten elértek valami punyát, de ebben a Káli Júgában ez nem fog működni. Milyen ellenállást alkalmazhattok ilyen emberekkel szemben? Hogyan harcolhattok ellenük?

Lehetetlen vállalkozás bárkit is meggyőzni arról, hogy ők agresszívek és a közelében sincsenek az igazságnak. Mert ilyesmit senki sem akar elfogadni. Ezért bárhogy is próbálják világszerte meggyőzni az embereket az ostobaságaikról, teljes kudarcot vallanak. Ez a küzdelem, ez a háborúra késztetés nem gyógyítható.

El kell fogadnunk, hogy az emberi lények nincsenek azon a szinten, hogy megértsék, mi a baj velük; nem akarják elfogadni. Számukra az agresszió az egyetlen módja annak, hogy a saját jóságukat mutassák. Mi tehát a megoldás? A megoldás az, hogy mindegyiküknek önmegvalósulást kell adnunk. Meg kell kapniuk az önmegvalósulást, a dolgok csak akkor fognak javulni.

Mondhatjátok, hogy „Anyám, ezekben a küzdelmekkel és harcokkal teli időkben?!” Működni fog. A körülmények hatására rájönnek. Az élet annyira nehéz lesz számukra azáltal, hogy folyton fegyverek lógnak rajtuk, hogy el kell kezdeniük az igazságot keresni. Ezt nagyon őszintén kell tenni.

Ha keresik az igazságot, meg fognak lepődni, hogy ez a világ egy, minden emberi lény egy, és ez az emberi lények végzete. De hogy ezt elérjék, rengeteg embert kell megölni, rengeteg embert kell elpusztítani, mert képtelenek könnyedén megtanulni a leckét.

A ti feladatotok tehát az, hogy önmegvalósulást adjatok nekik és megváltoztassátok őket. Ez az igazi feladat, amit guruként meg kell tennetek. De mit teszünk? Milyen elképzeléssel jövünk a Sahaja Jógába? Csak a periférián tevékenykedünk. Először is magunk miatt aggodalmaskodunk: hogy tudunk materiális értelemben növekedni, hogyan élhetnénk jobban? És még a kapzsiság is jelen van. Nem látjuk magunkat, nem látjuk, hogy agresszívak vagyunk-e, hogy gondot okozunk-e másoknak, hogy téves elképzeléseink vannak-e magunkról, és hogy hogyan kínzunk másokat.

Ezért mindenekelőtt meg kell tisztítanotok magatokat, el kell fogadnotok a saját problémáitokat, a saját kételyeiteket. Ezekkel szembe kell nézni. Tegyétek próbára magatokat. Mit csináltok? Sahaja-jógik vagytok, hogyan vagytok képesek gyűlölni valakit? Hogyan vagytok képesek zaklatni másokat? Hogyan vagytok képesek kínozni valakit? Ez az önmagunk elemzésének kezdete, és ez nagyon fontos.

Meg tudom mondani, hogy ki az, aki a szó valódi értelmében véve meditál, és ki az, aki csak úgy ’meditál’. Nem szabadna becsapnotok magatokat. Ha becsapjátok magatokat, hogyan válhatnátok guruvá? Ahhoz, hogy guruvá válhassatok, először is nagyon őszintének kell lennetek magatokkal szemben, és rá kell jönnötök, mit tesztek, mire készültök és mit tettetek.

Ahogy mondtam, hat ellenségünk van, és mindegyikre találunk valami indokot. Azt gondoljuk, rendben van, amit tettem, végülis ezért és ezért meg kellett tennem. Valaki azt mondaná: „Szegény voltam, így becstelennek kellett lennem.” A másik azt mondaná, hogy hazudnia kellett. Egy harmadik, hogy erkölcstelennek kellett lennie. Ez a legnagyobb dolog, amivel az emberi lények rendelkeznek, hogy mindenre találnak valami magyarázatot. Az állatoknak nincs ilyen tulajdonságuk, nekik rögzült elképzeléseik és állandó természetük van. De az emberi lények képesek mindenféle rossz dolgot tenni, aztán megindokolni. De ez a magyarázkodás nem segíti a felemelkedéseteket. „Azért tettem, mert...” Ez sosem segít. Meg kell próbálnotok magatokba nézni, és rájönni, hogy mi a tetteitek valódi oka.

Amikor elkezditek támogatni magatokat abban, hogy mindenféle egymásnak ellentmondó dolgot tegyetek, hogyan fejlődhetnétek? Hogyan emelkedhetnétek fel? Folyton csak visszacsúszni próbáltok. A belső megtisztulásotokra csak akkor van lehetőség, ha képesek vagytok tisztán látni magatokat. Ha nem láttok tisztán, hogyan fogtok megtisztulni? Ha nem látom a tükörképem, hogy fogom meglátni, hogy mi a gond az arcommal?

Ha elkezditek meglátni az igazságot, és összehasonlítjátok vele magatokat, csak akkor tudjátok megtisztítani magatokat, de az igazság az, amivel azonosulnotok kell. Például, ha a tükörben azt látjátok, hogy van valami hiba az arcotokon, akkor nem azzal a hibával fogtok azonosulni, hanem a saját arcotokkal, amit így megtisztíthattok. Ugyanígy, ha önmagatokkal azonosultok, nem tudtok megszabadulni tőle.

Amikor felfele másztok a tisztességesség, a jóság, az együttérzés és szeretet új ösvényén, látnotok kellene magatokat. Figyeljétek magatokat: mit tesztek, merre haladtok, mennyire vagytok ostobák? De ne csapjátok be magatokat! Hagyjátok, hogy mások becsapjanak titeket, csináljanak, amit akarnak, hagyjátok, hogy próbáljanak megölni titeket, de saját magatokat ne öljétek meg! Nem csaphatjátok be magatokat! Tehát van önbecsülésetek, tisztelitek önmagatokat, amit jobban értékeltek, mint bárki más, és nem hódoltok be semmi olyannak, ami elrontaná a képeteket a tükörben. Ez az első lépés az önelemzésben.

Ami segít nektek az önelemzésben, az a szeretet iránti érzék. Tudtok-e szeretni egy elszomorító embert? Egy olyan embert, aki agresszív? Egy olyan embert, aki indulatos? Valakit, aki becsap titeket? Tudtok-e szeretni egy ilyen embert? Nem tudtok. Akkor hogyan tudnátok szeretni önmagatokat, ha mindezek a tulajdonságok bennetek vannak, ha ezt teszitek magatokkal? Tehát az első dolog a saját magatok iránti tiszta szeretet. Tiszta szeretet. Nagyszerű dolog a tiszta szeretet. Lehet, hogy azt szeretnétek, hogy legyen egy szép ágyatok, ahol aludhatok, lehet, hogy egy nagyon szép házat szeretnétek, lehet, hogy a világ minden gazdagságát szeretnétek, de mindezek által megszeretitek-e önmagatokat? Ha szeretitek önmagatokat, akkor semmit sem akartok, mert élvezitek önmagatokat (a Lelketeket, az önvalót). Az a legnagyobb élvezet, ha örömet találtok magatokban.

Tehát most már megkaptátok az önmegvalósulást. Ez azt jelenti, hogy tudjátok, kik vagytok, tudjátok, hogy mennyire szépek vagytok. Ha ez így van, akkor próbáljátok meg szeretni önvalótokat. És amint elkezditek szeretni önvalótokat, nem foglalkoztok minden értelmetlen dologgal. Ez a tiszta szeretet az egyik legszebb dolog, amit tehettek önmagatokkal.

Ha önzőek vagytok, akkor nem szeretitek magatokat (az önvalót). Ha nem vagytok kedvesek, akkor nem szeretitek magatokat. Ha agresszívek vagytok, nem szeretitek magatokat, mert mindezeket a rossz dolgokat szeretitek, de az önvalótok tiszta. Teljesen tiszta és szép, és szereti mindazt, ami szép és jó.

Ez a kezdete az önmegvalósulásotoknak, amikor felismeritek, hogy mennyire fontos az önvalótok. Nincsenek hamis elképzeléseitek magatokról, nem indokoljátok meg az összes helytelen dolgot, amit tesztek, mert megértitek, hogy ez beszennyezi az önvalótokat. Nézzetek szembe magatokkal a legőszintébb módon, és meg fogtok lepődni azon, hogy mennyire kedves dolog, hogy csak a tiszta önvalót látjátok ragyogni magatokban.

Amint felragyog az önvalótok, sok minden mást észrevesztek, amit eddig még nem láttatok. Az egyik közülük az, hogy a szeretet nemcsak a tiétek, hanem mindenki másé is. Ez a tiszta szeretet mindenki számára ott van, nem csak a tiétek. Nagyon meglepő, hogy ha valóban szeretitek magatokat, akkor az önvalót szeretitek, és elkezditek terjeszteni ezt a szeretetet egy olyan módon, hogy nagyon szeretek másokat. Nem a pénzért szeretek, nem valamiféle haszonért szeretek, valamilyen hatalomért vagy valamilyen nyereségért, hanem a szeretetért szeretek. Mert annyira örömet adó a tiszta szeretet. Annyira örömet adó! Ha bármi ilyen dolog van, hogy „azért szeretek valakit, mert birtokolni akarom azt az embert, mert nagyszerű vagyok, és ha szeretek valakit, akkor legyen a teljes lekötelezettem az az ember”... Mindezeknek az elképzeléseknek egyáltalán nem vesszük hasznát.

Hogyha valóban szeretek, akkor egyszerűen csak szeretek. Mindenkit szeretek. Azt mondhatnátok, hogy „Anyám, hogyan szerethetünk egy csalót?” Nem kell az ő útjára lépnetek. Nem kell vele lennetek. Nem szükséges, hogy bármi közötök is legyen hozzá. De ha ti vagytok a tiszta szeretet, akkor megváltozhat. Ha nem változnak meg, azzal sem kell törődnötök. Azok, akik a szeretet óceánjába jönnek, azok, akik igazán tiszta, szerető emberek, ők a ti barátaitok, akikre szükség van ezen a Földön. Nem pedig azokra, akik csalók, akik becsapnak titeket, akik megpróbálnak elnyomni titeket – rájuk nincs szükség. Olyan emberekre van szükségünk, akiket teljesen áthat a szeretet tisztasága.

Tehát a szeretettől egy másik dologhoz jutunk, ami a tisztaság. A tisztaság egy olyan téma, amiről sokan beszéltek már. „Legyetek tiszták, legyetek teljesen nyíltak, és mindent tudjanak rólatok az emberek.” Nem hiszem, hogy ez lenne a tisztaság. Az a tisztaság, mely megtisztít másokat. Ha tiszta emberek vagytok, akkor mások is megtisztulnak. Meg kell tisztulniuk.

Tegyük fel, hogy vannak bizonyos elképzeléseitek magatokról, azt gondoljátok, hogy milyen magas pozícióban lévő sahaja-jógik vagytok, és tele vagytok szeretettel. Lehet, hogy ez mind csak képzeletbeli. Megtisztít-e másokat? Megtisztít-e másokat a tisztaságotok? Tud-e megvilágosodást adni nekik? Önmegvalósult lélekké válnak-e? Mennyire értékelitek a tisztaságot, a tisztaság erejét? Hány embernek adtok önmegvalósulást? Vagy megtartottátok magatoknak? Hány helyre mentetek el, hogy ezt a tisztaságot terjesszétek? A tisztaságnak el kell terjednie. Minden kétely nélkül, a saját tisztaságotokkal kell ezt megtennetek, mert ez egy nagyon erős dolog. Nagyon erős dolog a tisztaság. Lehet, hogy nem működik egy-két emberen, nem számít. Lehet, hogy van néhány igazán undok, rémséges alak, nem számít. De nagyon sok fogékony (érzékeny) emberre hatással lesz, akik sahaja-jógivá szeretnének válni. Próbáljátok csak ki, hogy mennyire szeretnek titeket az emberek, és mekkora hatással vagytok rájuk.

A Paramachaitanya, ez a mindenen átható Isteni Szeretet ereje áramlik rajtatok keresztül, mert tiszták vagytok. Ha nem vagytok tiszták, akkor megáll bizonyos csakráknál, nem fog működni. Mit jelent a jellem tisztasága, a szeretet tisztasága? Azt, hogy azért szeretek valakit, mert spirituális az az ember. A tisztaság miatt szeretitek azt az embert, és csak azért mentek el helyekre, hogy terjesszétek a tisztaságot közöttük. Egy tiszta ember sosem fog problémát okozni. A tisztátalan ember az, aki minden napot ezzel vagy azzal a problémával indít.

Tehát egy sahaja-jóginak az a jellemzője, hogy tiszteli a saját és mások tisztaságát. Az igaz, hogy minden nap szembe kell néznünk önmagunkkal. Igaz, hogy minden nap ki kell javítanunk magunkat. Igaz, hogy el kell határolódnunk önmagunktól, hogy lássuk, mit teljesítettünk, meddig jutottunk, mit teszünk, mit tettünk?

Tehát a régebbi korok gurui és a modern kor gurui között az a különbség, hogy a régebbi guruk nem törődtek azzal, hogy adtak-e önmegvalósulást az embereknek, nem ez volt a jellemző rájuk – legtöbbjükre. Csak magukkal foglalkoztak, szépen üldögéltek valahol a Himalájában, távol minden bosszantó tömegtől, és jól érezték magukat. De nektek meg kell osztanotok ezt az örömöt. Úgy gondolom, ez a jele egy jó gurunak. Az, aki nem tud megosztani, aki csak a saját szórakozásáról gondoskodik, vagy csak a saját asramjáról, vagy csak a saját családjáról, vagy lehet, hogy néhány tanítványáról gondoskodik. A figyelemnek az egész világra ki kell terjednie!

A Sahaja Jógában most egy olyan szintre jutottunk, hogy a teljes emberiséggel kell törődnünk. Nem csak magatokkal vagy néhány sahaja-jógival, vagy még több sahaja-jógival, hanem az egész világban, bármi is legyen a probléma, nektek kell megoldanotok. De először is szabaduljatok meg a saját kis problémáitoktól. Ilyen leveleket kapok az emberektől – különösen a nőktől –, melyben azt mondják, hogy a férjük ilyen és a férjük ezt teszi, szenvednek a gyerekeik, meg ehhez hasonlók. Most már guruk vagytok! Ez azt jelenti, hogy nagyon magas szintű emberek vagytok, teljesen feltöltve spiritualitással. Miért kellene mindezek a képtelen dolgok miatt aggódnotok?

Annak a tudata, hogy megtisztultatok és hogy tiszta emberek vagytok, tegyen titeket nagyon alázatossá. De éppen az ellenkezője történik. Az emberek általában, ha valakivé válnak, nagyon büszkék lesznek, és azt hiszik, ők a világ közepe. Ha például hatalmuk van, ilyenné válnak, ha valamiben tehetségesek, olyanná válnak. Hogyha valamilyen magas ranggal rendelkeznek, ilyenné válnak. Nem válnak alázatossá ezáltal. Az eredményeik (sikerük) miatt rendkívül büszkék, arrogánsak lesznek. Teljesen rossz állapotba kerülnek. De ti sahaja-jógik vagytok, és ne foglalkozzatok bármivel is, ami beszennyezni a tisztaságotokat.

Gurunak hívhatjátok magatokat, ha szeretnétek – nem szükséges azt mondanom, hogy guruk vagytok –, de először is a saját tanítványotokká kell tennetek magatokat. Először is magatokról (az önvalóról) kell gondoskodnotok. Győződjetek meg róla, hogy „Megvannak-e bennetek ezek a tulajdonságok? Valóban én vagyok-e az, aki meg tudja tenni mindezt?” Mindezt a belső önelemzést egy nagyon tiszta szívvel és megértéssel tegyétek. Mert nem vagytok inkarnációk, akik teljesen tisztának születtek, hanem emberek vagytok, és ezeknek az inkarnációknak a szintjére emelkedtek. Tehát meg kell tisztulnotok, figyeljétek meg magatokat, győződjetek meg róla, és utána értsétek meg, hogy ha sahaja-jógik vagytok, rendelkeztek-e a tisztaságnak és a szeretetnek a szépségével?

Ez a szeretet nem relatív, nincsen feltételekhez kötve, nem korlátolt, hanem teljesen olyan, mint egy óceán. Ti szerettek úszni ebben az óceánban, szerettek belemerülni ebbe a szeretet óceánba.

Korábban a guru egy olyan embert jelentett, aki egy nagy pálcával áll és mindenkit megver. Bárki bármi rosszat tett, ráütöttek és megverték őket. A zenében is voltak guruink, különféle típusú guruk voltak az országunkban. Az volt a specialitásuk, hogy teljesen elnyomták a tanítványokat, ellenőrizték, és utána tanították a zene tudományát, vagy a birkózást vagy bármit.

De a Sahaja Jógában ez egészen máshogy van. Még az igazi spirituális guruk is ilyenek voltak, nagyon kemények (szigorúak). Kövekkel dobálták az embereket. Mindenféle dolgot tettek. Nem volt bennük semmi rossz szándék, de nem tetszett Nekem ez a módszer.

Van egy történet egy emberről, akit egy nagy gurunak tartottak, elmentem meglátogatni őt. Elég nagy emelkedőt kellett megmásznom, mert egy kis barlangban lakott. Amint odaértem, nagyon mérgelődött magában és így csinált (rázta a fejét). Zuhogott az eső és teljesen eláztam. Bementem és leültem a kis barlangjában. Majd visszajött és feltett egy kérdést: „Anyám, zuhogott az eső. Rendszerint meg tudom állítani az esőt, de most nem engedted meg nekem, hogy elállítsam. Miért?” Válaszolhattam volna, hogy „Az egód miatt.” De nem ezt tettem. Nagyon kedvesen azt mondtam neki: „Tudod, te egy ’sanyasi’ (aszkéta) vagy, és van nálad egy szári számomra. Ha nem áztam volna el, nem fogadhattam volna el a szárit egy ’sanyasi’-tól.” Teljesen elérzékenyült. Könnybe borult szemmel leborult a lábaim előtt. Ilyen a Sahaja Jóga technikája. Nem a harag. Nem a taszítás. Nem a gyűlölet. Olyan ez a technika, ami a szeretetetekről tanúskodik.

Ily módon kell megértenünk a sahaja-jógi guru és egyéb guruk közötti különbséget. Szóba sem jön, hogy megverjétek a tanítványokat, hogy leszidjátok őket, vagy hogy kiabáljatok velük. A szeretet a legerősebb dolog! Természetesen néhány emberre nem hat, ezzel egyetértek – felejtsétek el őket! De a legtöbb embernél működik, mert Isten a szeretetéből formált meg minket, és képesek vagyunk arra, hogy engedjünk ennek a szeretetnek, hogy élvezzük ezt a szeretetet.

Egy sahaja-jóginak meg kell értenie a szeretet erejét. Ha megértitek a szeretet erejét, akkor növekedni fog bennetek. Néhány emberben megvan ez, néhány emberben nincs meg. Próbáljátok megérteni, hogy ez a Paramachaitanya nem más, mint Isten szeretetének az ereje, vagy mondhatjuk, az Anya szeretete. Olyan szépen dolgozik ez az erő, egy olyan rejtett módon, hogy csodának hívjátok. Mert nem látjátok, hogyan működik.

Tehát az első és legfontosabb dolog, hogy próbáljátok meg kifejleszteni magatokban a szeretet érzését, a megértését. Van itt egy probléma, hogy mindig félreértik. A tiszta szeretetet nagyon könnyen meg lehet érteni, mert örömet ad nektek, mert segít mások fejlődésében, egy nagyon finom módon működik.

Próbáljatok meg emlékezni arra, amikor a Sahaja Jogába jöttetek, próbáljatok meg emlékezni arra, hogyan kaptátok meg az önmegvalósulásotokat, próbáljatok emlékezni arra, hogyan kezdtetek fejlődni. Olyan ez, mint a szeretet magvai bennünk, melyek kicsiráztak. Lassan és fokozatosan kezdtünk fejlődni a szeretet áldásainak az áradatával. Majd elkezdtük élvezni és megérteni.

Ezen a szinten, amikor már guruvá kezdünk válni, vagy amikor már guruk vagyunk, semmi más ne legyen, csak a szeretet megtestesülése. Amiről most beszélek nektek, az egy nagyon más elmélet. Egyetlen guru sem fogja ezt elfogadni – mármint mindazok, akiket már guruként elfogadtak. És a tudás, a tudás, amit nektek adtak, az nagyon finom szintű. Mindazt a tudást, amit a Sahaja Jógában megkaptok, már réges régen elmondták ezek a guruk – egyik ezt, a másik azt, a harmadik amazt. De az összes tudás, a teljes tudás a lényetekről, a csakráitokról, mindenről, amit már tudtok, az már a tietek. Ez az Igazság. Rendelkeztek mindazzal a finom szintű tudással, amivel korábban senki nem rendelkezett. Mert lehet, hogy ezek a guruk nem akarták átadni ezt a tudást, vagy maguk sem rendelkeztek vele. A Sahaja Jóga minden tudása egyszerű, nagyon finom szintű és valós.

Most, hogy mindez a tudás bennetek van, nem kellene ennek csupán mentálisnak lennie, hanem spirituálisnak. Ahhoz, hogy spirituálissá tegyétek, szeretnetek kell. Amikor másokat szerettek, elkezdtek dolgozni rajtuk. Akkor a tudásotokkal rá fogtok jönni, hogy ezzel az emberrel valami gond van. „Mi lehet a gond? Ez vagy az a csakrája. Ez a kombináció, az a dolog.” De egy sahaja-jógi ettől nem lesz haragos, hanem megpróbálja meggyógyítani, fejleszteni azt az embert. Nem mondja azt neki, hogy „Te rossz vagy! Te borzalmas vagy!” Nem, nem! Vállalja a kihívást. „A tiszta szeretetemmel képes vagyok gyógyítani.” Ez ennyire egyszerű számára. Nem mint valami orvos vagy magasan képzett személy, aki jön, majd kiszabja az árat! Semmi ilyesmi! Ő (a sahaja-jógi) tudja, mi a gond veled, tudja, hogyan gyógyítson meg, és ilyen módon meg is teszi.

Vagyis ti nem féltek. Azon túl, hogy ti nem féltek, az a személy sem fél, aki veletek van – a temperamentumotok, a természetetek okán és annak hatására, ahogy foglalkoztok és beszéltek azzal az emberrel, aki azért jött, hogy megismerje az igazságot. Így átadjátok neki az igazságot. Megtanítjátok neki, mi az igazság.

Az igazság pedig nagyon egyszerű: hogy te a Lélek vagy. Ez az az igazság, amit hangosan felfedtek mások előtt. Így megismered önnön igazi valódat, azáltal, hogy egy másik embernek adsz önmegvalósulást. Azt tetted, hogy átadtad neki magát az igazságot, az abszolút igazságot.

Tudom, hogy manapság az embereknek nagy nehézséget okoz, hogy időt szorítsanak a Sahaja Jógára és annak terjesztésére. Nyaralásra vágynak. Bármi is legyen, bármi is történik, egészen biztos vagyok benne, hogy azokkal a nagyszerű erőkkel, amikkel rendelkeztek, nagy, nagyon nagy sikereket érhettek el, és ezek a sikerek előmozdíthatják azt a víziómat, amely világszerte az emberiség megmentéséről szól.

Isten áldjon benneteket!