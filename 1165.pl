3 maja 1987
Matko To Wszystko Jest Twoje
Sahasrara Pudźa
Thredbo Alpine Hotel, Thredbo (Australia)

Dzisiaj jest wspaniały dzień dla wszystkich Sahadźa joginów. Od dawna pragnęłam, aby Sahasrara została otwarta, ale czekałam na odpowiedni moment. Ważne było, aby uczynić to we właściwym czasie. Pewien chłopiec w Aurangabad, zadał Mi pytanie, „Matko, ta wszechobecna Moc Brahmaczaitanja jest poza zmysłami, nie można jej poczuć zmysłami. Jak to się dzieje, że teraz odbieramy ją naszymi zmysłami? Takie pytanie zadał, a Ja zadaję wam to samo pytanie. Wcześniej ci, którzy osiągnęli samorealizację, nie potrafili o tym mówić tak, jak wy możecie opowiadać ludziom, że możecie jej doświadczyć zmysłami. Nie potrafili tego wyjaśnić, nie potrafili uczynić tego doświadczeniem. Jedyne, co zrobili, to opowiedzieli im, słowami, które mówiły o czymś, jak smak mango, dopóki nie skosztujecie mango, to skąd poznacie smak? Samo mówienie „to cudowne, to wspaniałe, to fantastyczne” nie wystarczy, wciąż nie spróbowaliście mango. I oto pojawiło się pytanie.

Kolejną rzeczą było to, że ci ludzie mieli już dosyć, jak Ganeszwara, który w wieku dwudziestu jeden lat wszedł w samadhi. Wszedł do pokoju, zamknął drzwi i został tam, a potem umarł. Wszyscy z nich – nawet Chrystus został ukrzyżowany. Bo potrafili opowiadać przypowieści, potrafili tworzyć porównania, ale to, co się wydarzyło z nimi, nie potrafili tego wyjaśnić, czuli się tak smutni i sfrustrowani. W pewnym sensie, skończyli swoje życie bardzo wcześnie. Oto było to pytanie. Więc jaki był sekret? Czy ktokolwiek z was może Mi powiedzieć? Odpowiedź jest prosta, ale trudna do przyswojenia. Odpowiedź brzmi: wszystkie te inkarnacje, które przyszły na tę Ziemię były częścią Sahasrary, częścią Brahmaczaitanji, częścią Adi Szakti.

Przyszły na tę Ziemię, dały samorealizację niektórym ludziom, którzy byli doskonałymi, dobrymi ludźmi którzy nie mieli problemów; jakby wyszły z oceanu miłości i zabrali ich wszystkich do oceanu miłości, aby cieszyć się tym oceanem. Jak powiedział Kabira: „Gdy kropla staje się oceanem, co mogę powiedzieć?” Jab mast hue, phir kya bole? (dosłownie: Gdy ogarnia mnie boskie upojenie, nie ma już słów.) Wielu z nich przyjęło maunę, czyli ciszę. Zniknęli, całkowicie rozpuścili się w oceanie miłości. Ale wy się nie rozpuściliście. Coś szczególnego wydarzyło się z wami. Cała Brahmaczaitanja, cały ocean przybrał postać chmury – czyli Adi Szakti – i przyszła na tę Ziemię, aby skąpać was w czaitanji, wzbogacić was, pielęgnować was, rozwijać was, manifestując miłość w taki sposób, że weszliście w ciało Adi Szakti. Tak jak jeden dzban w rzece Ganges, jesteście jak komórka w ciele Adi Szakti. Wasza istota, wasza osobowość jest zachowana.

Mimo to czujecie Brahmaczaitanję swoimi zmysłami i możecie przekazywać samorealizację innym, ale jesteście w ciele Adi Szakti. Dopóki jesteście w ciele Adi Szakti, możecie to wszystko robić. To największa rzecz, jaka się wydarzyła. Cała Sahasrara otworzyła się ze wszystkimi siedmioma pithami [miejscami] wszystkich bóstw, które są jej integralną częścią. Całość przybrała postać Matki, która jest pokorna, która jest zwodnicza, iluzoryczna, która jest Mahamają. To największa rzecz, jaka mogła się wydarzyć w życiu ludzi i w całym wszechświecie, że teraz możecie osiągnąć samorealizację, możecie przekazywać ją innym, możecie zrozumieć zmysłami, logicznie, czym są wibracje i co robią. Dowód jest tutaj: wszystkie kwiaty były martwe zeszłej nocy, zniszczone przez żar ludzi, który w nich był. A potem po prostu podlałam je wibrowaną wodą i widzicie, jak wyglądają. Brahmaczaitanja ożywiła je, ale ich osobowość pozostała, wszystkie są nawibrowane, i wyglądają tak świeżo i pięknie. To samo dotyczy was, wszyscy wyglądacie tak świeżo i pięknie, każdy potrafi rozpoznać Sahadźa jogina.

W takich okolicznościach trzeba zrozumieć, że istnieją pewne ograniczenia, których musicie przestrzegać. Przede wszystkim, wprowadziłam was do mojego ciała. Obcy element musi wejść do ciała i zostać otoczony troską, ma być pielęgnowany. Ale jeśli staniecie się uciążliwi, zostaniecie wyrzuceni, bo nie mogę was znieść. Niektórzy ludzie są niezwykle uciążliwi. Nie medytują, mają własne wyobrażenia o medytacji, nie rozwijają się, nie dojrzewają, żyją przeszłością lub przyszłością, i tacy ludzie są uciążliwi. Prosiłam was wszystkich o prostą rzecz, abyście zakraplali trochę ghi [klarowane masło] do nosa, co jest bardzo prostą rzeczą, ale bardzo ważną. Wszyscy cierpicie na bardzo złą Hamsę, a jednym z objawów w przypadku AIDS jest zła Hamsa. Będziecie podatni na AIDS – a nawet taka niewielka rzecz nie jest przestrzegana. Słuchanie mnie, cokolwiek powiem, powinno być dla was religijnym obowiązkiem.

W rzeczywistości musicie mi być posłuszni. Moja ręka mnie słucha, moje palce mnie słuchają, moje stopy mnie słuchają; a wy, którzy zostaliście wyniesieni do wielkiej godności i wielkiego stanowiska jako jogini w ciele Adi Szakti, i działacie jak komórki w moim ciele? Przede wszystkim, rozpoczęcie takiego przedsięwzięcia, umieszczanie wszelkich rzeczy we własnym ciele to bardzo odważna sprawa, a proces ten jest również bardzo niebezpieczny. Musi to zostać osiągnięte z ogromną cierpliwością, miłością, współczuciem, a przede wszystkim ciężką pracą. To musi być uważane za największą rzecz, że otworzyłam Sahasrarę. Oczywiście jestem mistrzynią Sahasrary, jestem mistrzynią wszystkich czakr, ale jestem również poza Sahasrarą, znacznie poza nią. Jeśli tak jest, powinniście dbać o swoją Sahasrarę – to znaczy Mnie – i o swoje własne serce, które jest tutaj Brahmarandra pitha, która ostatecznie otwiera się, gdy osiągniecie samorealizację. Sahadźa Joga rozprzestrzenia się wszędzie horyzontalnie; pionowo również musi się rozprzestrzeniać. A tam, jeśli naprawdę macie właściwe zrozumienie tego, kim jestem, Sahasrara powinna być absolutnie czysta. Aby utrzymać Sahasrarę w idealnej czystości, musicie słuchać wszystkiego, co wam mówię, spełniać to jako absolutnie nakazane.

Aby utrzymać Sahasrarę w czystości, należy otworzyć serce. Jeśli wasze serca nie są otwarte to jak mam je napełnić moją miłością? Otwórzcie serca na innych Sahadźa joginów i joginki. Nie martwcie się o to, co wydarzyło się w przeszłości, nie martwcie się o to, co wydarzyło się w waszym życiu pod względem waszych relacji. Takie rzeczy nie zdarzą się teraz w Sahadźa jodze, nie mogą się zdarzyć. To zostało tak ustalone, one nie mogą mieć miejsca. Jeśli ta ręka boli, druga jest tam, by jej pomóc. Nie jesteście sami, jesteście w ciele kolektywnej istoty. Jeśli są głupi ludzie, jeśli są idioci, Sahadźa joga nie jest przeznaczona dla takich ludzi. W sanskrycie nazywa się ich „mudhahs.” To nie jest przeznaczone dla ludzi, którzy są zbyt mądrzy i próbują oszukać samych siebie – inteligencja ma taką zdolność – i oddawać się rzeczom, które nie są Sahadźa.

Powoli odkryjecie, że wasze wibracje zanikną, staniecie się chorzy, pojawią się problemy i będziecie w tarapatach. To nie jest ostrzeżenie, lecz prośba, ponieważ jesteście w moim ciele, i kiedykolwiek ktoś postara się być uciążliwy w moim ciele, muszę to znosić i bardzo cierpieć. To zabawny rodzaj ukrzyżowania, kiedy w każdej chwili jest się wieszanym na krzyżu przez kogokolwiek, kto tego chce. Sahadźa jogini mają wszystkie prawa w swoich rękach, aby torturować moje życie, aby mnie niepokoić, jeśli chcą; ale mają również taką zdolność, taki kaliber, potencjał, że mogą zamieszkać w moim sercu na zawsze. Otwórzcie swoje serca, to jest to, co powiem. Teraz musimy zobaczyć, co sprawia, że nasze serca są zamknięte. Przede wszystkim trzyma je strach przed przeszłością. W przeszłości, jeśli zrobiliście coś złego, mieliście złe doświadczenia z ludźmi to odczuwacie wielki lęk. Widziałam, byłam zaskoczona, sama to widziałam, że w Anglii, kiedy byliśmy – tego dnia, niefortunnie lub fortunnie, pierwszy raz padał śnieg, a my przeprowadzaliśmy się, więc wyszłam na zewnątrz. A kiedy wróciłam, zobaczyłam kobietę i małe dziecko w wózku, która stała przy drzwiach i rozmawiała z jakąś kobietą.

Druga kobieta rozmawiała tylko przez szparę w drzwiach, ponieważ był na nich łańcuch. Potem wyszłam i wróciłam po pół godzinie, i zobaczyłam to samo. Kobieta nadal stała w śniegu, a ta kobieta rozmawiała z nią przez szparę. Byłam zaskoczona. Co to jest, jak „Sen nocy letniej”, ci ludzie rozmawiają ze sobą, – okropne! Co było tak przerażającego dla tej kobiety w domu – co złego mogła jej zrobić kobieta z dzieckiem? Czego mogłaby się tak bardzo bać? Z powodu ego w sobie: strasząc innych, torturując innych, dominując innych, robiąc to wszystko, dlatego w waszych umysłach jest strach, że inni mogą zrobić wam to samo. Dlaczego mielibyście się tak bardzo bać, aby zamykać drzwi przed każdym, kto przychodzi do waszego domu? Po drugie, być może ktoś was torturował lub niepokoił, więc wasze serce jest zamknięte, nie możecie otworzyć go dla innych.

Ludzie po prostu nic nie mówią, milczą. Co się stało? Jak martwe ciało poruszające się bez celu. Gdybym była taka, kto by wam przekazał sekrety Sahadźa jogi i Sahasrary? Taka natura pochodzi od ludzi, którzy być może bali się przeszłości, lub budzili strach u innych swoim złym Wiśhuddhi. Agresywność jest jedną z cech Zachodu, i ta cecha została wam również przekazana. Gdy tylko coś im narzucicie, stają się agresywni. Nie mogę tego znieść w sobie. Gdybym miała jakiś lek, który sprawiałby, że niektóre komórki stają się bardzo agresywne, to co by się stało? Ostatecznie stałabym się pacjentką raka.

Agresywna komórka nazywana jest komórką złośliwą, a taka komórka nie może dać wam właściwej uwagi, nie może dać wam właściwej głębi. Zatem stajecie się niczym innym jak złośliwą rakotwórczą komórką. A taka osoba tworzy raka wśród Sahadźa joginów. Słyszałam okropne historie o tym, jak niektóre kobiety, niektórzy mężczyźni stali się agresywni. Zdobywając niewielkie stanowisko, natychmiast stają się agresywni. Powiedzmy, że ktoś jest żoną organizatora lub tzw. lidera, wtedy myśli, że jest niczym innym jak samym premierem lub coś w tym rodzaju – albo jej mąż staje się kimś ważnym. Ta agresywność potęguje agresywność drugiej osoby. I wtedy zaczyna się reakcja. Jeden coś mówi, drugi odpowiada; stajemy się reakcyjnymi ludźmi.

Czy nie mamy czegoś własnego, co sprawia, że powinniśmy być reakcyjni? Nie powinno być reakcji na cokolwiek, ponieważ mamy coś własnego. Dlaczego mielibyśmy reagować na cokolwiek co ludzie robią nam lub nam zrobili? – to już skończone. Otwórzcie swoje serca. Dlatego kiedy przyjechaliście do Indii, myślę, że zauważyliście, iż w indyjskim sercu nie ma czegoś takiego jak złość na przykład na Anglików, Portugalczyków czy kogokolwiek kto ich zdominował. Mają tyle miłości, czułości i szacunku, i widzą, ile dobrego dla nich uczyniliście. Jak gdyby jacyś adwokaci przyjechali do Indii, odwiedzili sądy najwyższe i mieli wolne na jeden dzień, aby uczcić wizytę tych brytyjskich prawników i adwokatów. Ale jeśli pojedziecie do Anglii, pobiją was, wyrzucą was. Ta agresywność musi opuścić wasze serca, musi z nich zniknąć.

W moim ciele nie ma miejsca dla agresywnych ludzi, wcale nie ma miejsca. Nie byłam wobec was agresywna, i wy nie powinniście być agresywni wobec Mnie. Jeśli jesteście agresywni wobec Sahadźa jogina to jesteście też wobec Mnie. Ale kiedy chodzi o innych, oni nie będą agresywni wobec innych. Zły mąż będzie agresywny wobec swojej żony, ale nie wobec innych ludzi. Zatem ci, którzy nie są Sahadźa joginami, nie są agresywni wobec nich. To bardzo ważna część Sahasrary, ponieważ ego pokrywa dużą część Sahasrary, a jeśli wasza Sahasrara jest pokryta tym ego, to jak mogę wam pomóc i jak mogę pomóc sobie? Teraz tylu z was jest w moim ciele — wyobraźcie sobie, jak szybko krążycie; a większość z nich walczy o miejsce w moim sercu, ale osiadają w moim ego. A ja jestem bez ego, ponieważ nie mam reakcji. Jeśli nie macie reakcji, nie możecie rozwinąć ego.

Nie mam reakcji, jestem pozbawiona reakcji. Jestem w swoim własnym spokoju i chwale, próbując rozwijać Sahadźa Jogę. Nie reaguję na nic, ale wasze reakcje niepokoją Mnie, ponieważ jesteście we Mnie. Następnie druga część to strach, który pochodzi z dzieciństwa. Nie wiem jak Amerykanie, ale ci Amerykanie, którzy przyszli do Mnie, byli na wpół szaleni, rozbici ludzie, absolutnie zwariowani, nic normalnego w nich nie było. Albo nie mówią a jeśli mówią, to nie na temat, nie wiadomo, o czym mówią. To samo dotyczy Francuzów. Francuzi byli szaleni na długo zanim ktokolwiek na tym świecie oszalał; bardzo zagubieni ludzie, bardzo trudni, absolutnie nie do zrozumienia, wszystko postawione do góry nogami. Kiedy obwiniacie nasz indyjski telefon, musicie wiedzieć, że został wykonany przez Francuzów. Zawsze mówię, że w Punie mamy telefon tylko po to, aby zobaczyć, ponieważ nazywa się on „Punya Patnam” – co oznacza „miasto puny” – i tylko Bóg może słuchać tego telefonu, ale nawet Bóg nie potrafi!

Tak więc ten rodzaj zwariowania, czy to, co nazywacie szaleństwem, agresywnym szaleństwem, pochodzi z ego, które dochodzi do poziomu superego; i najpierw pojawia się pytanie „co w tym złego?” Kiedy mówią, wydaje się, że walczą, a to są rozmowy o miłości, „romantyczne” tak mówią, a my czujemy, że walczą. A potem, po pewnym czasie, agresywność staje się bardzo widoczna, i wtedy wydaje się, że stracili zmysły, absolutnie stracili zmysły. I to jest bardzo powszechne wśród Amerykanów, bardzo powszechne. Wsród Amerykanów nie znajdziecie, żadnego dobrego mówcy, który gdy mówi nie miałby drgawek na twarzy, na ciele, wszędzie, ponieważ tak wiele nerwów już zostało napiętych poprzez „i co w tym złego?” – idącym ku skrajności w decydowaniu we wszystkim o sobie. A za tym wszystkim stoi duch, powinnam powiedzieć, bardzo wielki duch, i który nie jest w przeszłości ani przyszłości, lecz w teraźniejszości. I ten duch nazywam materializmem. Materializm – to duch, to okropny diabeł, który zawładnął głowami Amerykanów, i rozprzestrzenił się na nas wszystkich. Ten materializm to okropna rzecz. To takie absurdalne i haniebne, że nie przystoi nawet człowiekowi — nawet pies gardziłby takim materializmem, do jakiego doszli ludzie. Ten materializm czyni człowieka całkowicie bezwstydnym.

Kobieta nie miałaby problemu, pytając inną kobietę: „Przy okazji, czy masz moje łyżki ze sobą?” Nie ma w tym wstydu. Kiedy byliśmy mali, mówiono nam w Indiach – to znaczy, taka jest nasza kultura – że jeśli czyjś szpilka jest w twoim domu, powinieneś ją zachować i zwrócić, ale nawet jeśli twój diament jest zagubiony u kogoś, nigdy o niego nie proś. To dowód braku dobrych manier. Co jest cenniejsze, to nie ten diament, lecz relacja, przyjaźń, oraz uczucia ludzi, które należy szanować. Jak możecie pytać? Gdyby był diament, znaleźliby go i oddaliby wam go, ale jeśli nie pytacie o to lub nie zgłaszacie tego to na pewno nie ma diamentu; a nawet gdyby tam był, nie ma znaczenia. W końcu, czym jest diament? – nosicie go lub oni go noszą, cóż z tego? W domu mego ojca wszystkie drzwi były zawsze otwarte, wszystkie drzwi, dzień i noc. Nigdy żaden złodziej nie wtargnął, myśląc, że drzwi są otwarte, więc nic nie jest zamknięte, nic cennego nie ma.

Mieliśmy tylko jeden incydent kradzieży, i złodziej przyszedł i zabrał od nas gramofon i kilka płyt. Więc mój ojciec powiedział: „On jest koneserem. Wziął właściwą rzecz z tego domu, więc niech tak będzie. Po co zawiadamiać policję?" Tak więc ten materializm, który się pojawia, to szalony, szalony, szalony pies, który powoduje chorobę, która jest gorsza niż jakakolwiek możliwa choroba. Jak ludzie wykorzystują to, tę chorobę, jak zapewne wiecie, że lekarze, kiedy zaczynacie chorować wtedy wyciągają wam zęby, oczy, nos, opróżniają wasz portfel i wyciągają wszystko, co macie, dla takiej drobnostki jak malaria czy coś takiego. Ale ta choroba odbiera wszystko, co w was jest piękne, co jest dobre w was. Na przykład, materializm zapoczątkował modę. To przez ten materializm rodzą się mody. Kobiety są bardziej podatne.

Moda się zaczyna, każdy rodzaj mody się zaczyna, na przykład, aby rękawy były długie – w Indiach również zaczęto – potem mają być krótkie, potem do połowy a potem ma nie być rękawów. Powiedziałam: „Nie biorę udziału w tym wyścigu. Będę mieć rękawy cały czas, te same rękawy, żeby mnie to nie martwiło. Mogę powiedzieć mojemu krawcowi, a on zrobi, jak chcę, ponieważ krawiec wie, że tworzę jeden styl” – skończone. Dlaczego ludzie chcą podążać za modą? Pomyślcie tylko, jaki jest sens podążania za modą? Teraz rozpoczął się nowy wyścig, biegnijcie za nim. Potem rozpoczął się kolejny wyścig, biegnijcie za nim. A potem zaczął się trzeci wyścig. No to biegnijcie — w tym obłędzie zwanym modą.

Teraz rozpoczął się nowy wyścig mody, aby nie nakładać żadnego oleju na głowę, więc stajecie się łysi, potem kupujecie peruki. To wszystko to przedsiębiorcy, którzy działają, to wszystkie firmy. Tak więc stajecie się całkowicie łysymi ludźmi, potem dostajecie od nich peruki, potem jest specjalna opłata za zakładanie peruk, więc idziecie na zakładanie peruk. Trwa jak szalone. Następnie jest inny typ: w Londynie zaczęła się nowa moda, ponieważ, ci ludzie chcą zarobić trochę pieniędzy. Ludziom brakuje nawet tyle logiki i inteligencji, by dostrzec że to, co kiedyś głosili, jest teraz przeciwieństwem tego. Kiedyś trzeba było nosić frak, trzeba było mieć włosy perfekcyjnie ułożone z odpowiednią fryzurą i tym podobnym, jak widać na starych zdjęciach. Potem zaczęły się modne prążkowane garnitury trzyczęściowe. Teraz, znaczy, kilka dni temu noszono obcisłe ubrania, potem pojawiły się żylaki, widzicie. Więc nie, nie – teraz modą jest noszenie całkowicie luźnych sukienek.

Ostatnio widziałam, jak pewna kobieta robiła sukienkę z dużego koca, tak oto. Myślałam, że to jakaś kapłanka albo coś takiego. Tak więc zaczęła się ta głupota. Wyobraźcie sobie – pomyślcie o Sahasrarze, pomyślcie o Boskości, w jakim świecie jesteśmy, i w jakim świecie żyją ci głupi ludzie. To jest inny świat, absolutnie inny głupi świat, w którym ludzie po prostu gonią za bezsensownymi rzeczami, zmieniając się jedno w drugie, zmieniając wszystko: krawaty są zmieniane, wszystko zmienia się, sprawiając wam taki ból głowy. Ciągle musicie myśleć: „A jaka teraz moda? Sprawdźmy to w gazecie. Co jest – taka jest teraz moda. Dobrze, noście tę sukienkę.” To wszystko jest oszustwem, bo ten duch wszedł w was. W Sahadźa Jodze, gdy wchodzimy, bądźcie ostrożni, materializm nie powinien wchodzić do waszych umysłów.

To nic ważnego. Nawet gdy ktoś umiera, powinniście nosić coś czarnego, albo białego, lub nie wiem co jeszcze, ale białego albo czarnego. A w Anglii zmarł ktoś, kto był wielkim przyjacielem mojego męża, a nie miałam czarnego sari, całkowicie czarnego. Nie mam takiego sari. Nie wiedziałam, co zrobić. Powiedziałam mojemu mężowi, że nie mam czarnego sari. On rzekł: „Zatem nie przychodź.” Wyobraźcie sobie, jak poczułaby się jego żona, gdybym nie przyszła, jak by to przyjęła. To wszystko nic nie znaczy, ważne jest czarne sari! We wszystkich dziedzinach życia jesteście oszukiwani przez ten materializm. Nie wiem, jak w ogóle wpadliście w to.

A z drugiej strony, ci sami ludzie oszukują was. „Dobrze, to nie jest dobre, tego już za dużo” – więc kierujecie się do antykultury. Antykultura to inny rodzaj materializmu, inny rodzaj nonsensu. Obecnie w Londynie odbywa się ruch antykulturowy, który nazywa się „punkowcy”. Myślę, że to staroświeckie, ale na razie widzę punków. Czasami kosztuje ich to czterdzieści funtów, żeby uczesać włosy. Czy to znaczy, że oszczędzają na tym? Więc wszystko to ma na celu tylko odwrócenie waszej uwagi od rzeczywistości, od wyższych wartości, ku czemuś bezsensownemu. W Sahadźa Jodze również ludzie muszą nauczyć się prowadzić życie kolektywne. Bardzo ważne jest, abyśmy byli kolektywni.

Nie powinniśmy mówić: „To moje, to moje, i to posiadam.” Nawet o dzieciach nie powinniście tak mówić, „To moje własne dziecko, to moje własne niemowlę. To mój brat, to moja siostra.” To „moje, moje” powinno zniknąć; ale to nie jest możliwe, nie jest łatwo to zapomnieć, bo lewe Nabhi i prawe Nabhi muszą być w porządku. Jedynym sposobem jest: „Matko, to wszystko należy do Ciebie.” Nie jest niebezpiecznie tak powiedzieć, bo nigdy nie wezmę nic, co ma należeć do was. Wystarczy powiedzieć: „Matko, to wszystko należy do Ciebie,” zaczynając – „Wszystko jest Twoje. Jestem twój, moje serce należy do Ciebie, wszystkie moje rzeczy są Twoje, moje życie należy do Ciebie.” Samo to zdanie to wielka mantra na Sahasrarę. Bóstwo Sahasrary jest bardzo prostą istotą, nadzwyczaj prostą i można Ją poruszyć bardzo niewielkimi działaniami, można zadowolić kilkoma drobnymi działaniami tu i tam. Nie potrzeba wiele, by zadowolić bóstwo Sahasrary. To bardzo prosta istota; drobiazgi uszczęśliwiają Ją. Wczoraj przynieśliście kwiaty, a ja ich nie wzięłam. Na pewno pomyśleliście, „Co to, nie mogliśmy dać kwiatów Matce, trzymając je w naszych rękach.” Ale chciałam wam pokazać ten cud, dlatego ich nie wzięłam.

A na końcu je wzięłam, a spójrzcie, teraz są najlepsze ze wszystkich; czyż nie wyglądają, jakby zerwane z drzewa? Chciałam to po prostu pokazać, więc powiedziałam: „Jestem zmęczona,” usiadłam a potem spojrzałam na was siedzących i trzymających kwiaty. Więc Ona jest Leela Vinodini. Bawi się, robi drobne psoty tu i tam, abyście odebrali swoją lekcję. Bo gdybym wam powiedziała „Zróbcie to”, to nie byłoby możliwe, ale innym sposoben mogę wam pokazać, że to jest złe, nie powinniście tego robić. Nie ma się czym martwić, wzięłabym wszystkie kwiaty; ale ktoś musiał się zastanawiać, dlaczego Matka nie wzięła dziś kwiatów. Nie wiem, czy o tym myśleliście, czy nie, ale sama wiedziałam, że muszę wziąć kwiaty, by pokazać im ten cud, że te kwiaty będą trwały znacznie dłużej niż jakiekolwiek inne kwiaty, ponieważ są nawibrowane dzięki Brahmaczaitanji. A woda była bardzo, bardzo, bardzo zimna, więc nawet otworzyłam kran z gorącą wodą. W porządku, nie ma znaczenia, mimo tego nie umarły, są całkowicie w porządku. Więc widzieliście tak wiele cudów Brahmaczaitanji, która ukazuje się na waszych fotografiach, w wielu chwilach waszego życia, w tylu zmianach, które zaszły w was samych, w waszych rodzinach, w każdym z was.

To wszystko wydarzyło się, ponieważ jesteście w Brahmaczaitanji. To wszystko otrzymujecie, ponieważ jesteście błogosławieni przez Brahmaczaitanję. Ale inni nie są, więc wasze nastawienie powinno być wobec nich że są w innym świecie – co zrobić, jak im pomóc? Powinniśmy starać się im pomagać, jeśli to możliwe, ale do pewnego momentu. Nie powinniśmy zaniżać swojego poziomu dla innych. Tylko do pewnego momentu możemy im pomóc, i musimy być bardzo szczęśliwi, że Sahadźa Joga rozprzestrzenia się tak bardzo horyzontalnie. Ale jeśli chodzi o pion, musimy wiedzieć, że nasza jakość musi się poprawić. Gdy jedni się wznoszą, inni podążają za nimi. Musi być obecna absolutna szczerość celu, absolutne zrozumienie powinno być obecne. Otwórzcie swoje serca nawzajem, aby otworzyć swoje serca dla Mnie.

Każda komórka musi znać inną komórkę, inaczej to nie zadziała. To wielka rzecz, która się wydarzyła, gdy jesteście na tej Ziemi, gdy to wy jesteście tymi, którzy mają otrzymać to wielkie błogosławieństwo. Tak wielu świętych tego nie otrzymało, tak wielu wielkich ludzi, którzy przyszli na tę Ziemię, tego nie otrzymało. Nawet inkarnacje, które przyszły na tę Ziemię, nie mogły zrobić tego, co wy robicie. Cieszcie się więc tą satysfakcją i chwałą waszej własnej istoty, waszego własnego standardu i waszego własnego poziomu. Inni nie są na waszym poziomie, dobrze, zapomnijcie o tym. To nie powinno wam dawać ego, ale powinno dać wam osobowość, która nie reaguje. Mamy coś własnego, nie reagujemy na rzeczy. Nie jesteśmy reakcyjni. I rzeczy, które są szkodliwe, znikną.

Wszystko będzie całkowicie w porządku, ponieważ stoimy w naszej własnej doskonałości, w naszej własnej chwale. Czego potrzebujemy? Nic, tylko radować się sobą. Niech Bóg was wszystkich błogosławi.