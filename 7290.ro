Shri Ganesha Puja

02.10.1983 – Santa Cruz, SUA

Când voi toți meditați și sunteți în interior, este dificil și pentru Mine să fiu în exterior.

Deci astăzi ați aranjat să avem această Puja aici. Înainte de asta, trebuie ca voi să vă pregătiți fizic și mental. Din punct de vedere fizic, trebuie să vă faceți bandhan, iar bandhanul nu este nimic altceva decât a-i oferi o protecție aurei voastre. Și cum faceți asta? Este foarte simplu și vă voi spune chiar acum cum să procedați, iar după aceea ne vom așeza pentru Puja. Apoi, din punct de vedere mental trebuie să fiți în regulă. În primul rând, nu ar trebui să vă simțiți deloc vinovați. Dacă vă simțiți vinovați, nu îmi puteți face Puja.

Deci ar trebui să fiți absolut deasupra sentimentului de vinovăție. Nu ar trebui să existe tensiuni în mintea voastră. Nu sunteți vinovați, sunteți în prezent. Priviți-vă! Arătați ca niște flori. Cum ar putea fi florile vinovate? Mai întâi debarasați-vă de sentimentele de vinovăție. N-ar trebui să vă simțiți vinovați sau încordați. Tot ce s-a realizat este lucrul cel mai bun cu putință, deci n-ar trebui să vă îngrijorați. Chiar și aranjamentele pentru Puja nu sunt responsabilitatea voastră. Pur și simplu gândiți-vă că totul se face sahaj. Treptat, pe măsură ce veți deveni dedicați Sahaja Yogăi, veți fi surprinși să vedeți cât de frumos se aranjează lucrurile.

Acești oameni căutau un loc, dar nu reușeau să găsească niciunul mai ieftin de 250$/persoană. Au spus că este prea mult pentru buzunarul tuturor. Apoi, pe neașteptate, spontan, au găsit acest loc. Când li s-a spus prețul de 50$ nu le-a venit să creadă. Au crezut că ni se va da doar niște porridge (terci) dimineața, iar în rest vom posti la prețul ăsta. Așa că mulți erau destul de îngrijorați. Unii au crezut că e o tabără pentru cercetași sau ceva de genul ăsta și au fost foarte îngrijorați când a început să plouă. Dar vedeți, este binecuvântarea lui Dumnezeu să găsiți un astfel de loc, atât de confortabil pentru voi, să veniți aici. Totul este aranjat prin grația lui Dumnezeu.

Deci înainte de toate trebuie să fim conștienți că totul este aranjat prin grația lui Dumnezeu. Dacă ceva nu este acolo, pur și simplu uitați de acel lucru - nu vă faceți griji. Este cel mai bun mod în care ar trebui să trăiți. Apoi ceea ce se întâmplă este că deveniți una cu prezentul și puteți scăpa de toate problemele și tensiunile. Vă simțiți tensionați atunci când vreți să faceți ceva ce nu trebuie făcut și pe care nu reușiți să-l înfăptuiți. Există și o barieră mentală între Sinele și mintea noastră, vrând să facem un lucru într-un fel anume. Dacă puteți renunța la asta, veți fi surprinși că veți deveni absolut una cu Divinul și veți începe să rezolvați totul într-un mod foarte frumos.

Priviți rădăcina unei semințe micuțe: încolțește și înaintează în interiorul pământului. Dacă întâlnește un obstacol, o piatră sau ceva dur, se răsucește în jurul ei. Apoi dacă întâlnește un nou obstacol, îl ocolește. Nu luptă împotriva acelui obstacol. Spune doar: „În regulă, îmi voi găsi drumul”. Apoi folosește aceeași piatră pentru a oferi o mai bună susținere copacului. E atât de inteligentă; înconjoară pietricica și o folosește în propriul scop. În felul acesta ar trebui să se comporte un Sahaja Yoghin. Nu să-și asume responsabilități și să-i facă pe alții să se simtă tensionați: „Asta trebuie făcut”, „Asta nu e aici”, „Acel lucru nu e acolo”. Nu e necesar. Iubirea voastră este cea care contează.

Trebuie să fi auzit povestea unei bătrâne care locuia într-o pădure. Se numea Shabari și auzise că Shri Rama urma să vină în pădure. Era atât de entuziasmată, atât de fericită, încât nu știa ce să facă - o femeie atât de inocentă. Așa că atunci când a venit Shri Rama, i-a oferit niște fructe de pădure numite „ber” în India, îmbiindu-L să le mănânce. În marea ei inocență i-a spus: „Am gustat din fiecare ca să mă asigur că nu sunt acre”. I-a dat acele fructe iar Shri Rama le-a mâncat cu atâta dulceață. Fratele lui Shri Rama, foarte iute din fire, s-a mâniat spunând: „Ce înseamnă asta? Femeia asta nu are respect. Îi oferă lui Shri Rama aceste fructe din care a gustat ea întâi”. E ceea ce noi numim „uchchhishtha”(resturi), adică un lucru care a fost gustat nu poate fi mâncat de altcineva. Chiar dacă, să zicem, fratele tău a gustat acel lucru, nu poți mânca după el. Este considerat ceva necuvenit, neauspicios. „Iar această bătrână, cu cei câțiva dinți care i-au mai rămas, a gustat fiecare fruct și apoi i le-a oferit fratelui meu”. Lakshmana era foarte furios, iar Shri Sita, soția lui Shri Rama, zâmbea privind întreaga scenă. Apoi Shri Rama i-a oferit câteva fructe iar Ea le-a mâncat. S-a uitat la cumnatul Ei și i-a zis: „Cumnate, sunt cele mai minunate ber pe care le-am mâncat vreodată. E prima dată când simt acest gust. Dar nu îți voi da nici măcar unul”. Vedeți, cea mai bună cale de a provoca egoul este să îi spui că nu va primi ceva. „De ce?” – a întrebat Lakshman. „Nu, nu îți voi da. Nu vei primi, nu îți voi da. Le voi mânca pe toate” - a spus Ea. „Nu, cum poți mânca tot?” - s-a mirat el. I-a smuls câteva, le-a mâncat și a simțit același gust - asta pentru că fuseseră oferite cu iubire.

Orice este făcut din iubire este de mii de ori mai bun decât ceva făcut în stare de tensiune și încordare. Nu mi-ar plăcea niciodată să provoc tensiuni în mintea voastră. Deci n-ar trebui să vă îngrijorați pentru lucruri mărunte. Trebuie să renunțați complet la tensiunile din interiorul vostru și să înțelegeți că sunteți copiii lui Dumnezeu. Voi sunteți cei de care are grijă. Voi sunteți cei cărora vrea să le dea tot ce există în împărăția Sa.

Deci nu ar trebui să fiți deloc încordați, înainte de toate, nu vă simțiți vinovați, iar în al treilea rând nu vă îngrijorați că ați mers la vreun guru. În regulă, uitați de asta! Uitați! Ce s-a întâmplat, s-a întâmplat! Uitați! Nu vă necăjiți din cauza asta, fiindcă vă veți bloca în acel punct zicând: „De ce ai fost la acel guru? De ce i-ai dat bani? De ce ai făcut asta?”. Spuneți-i minții voastre: „Nu mă interesează. Nu-mi pasă. Ce a fost, a fost! Acea persoană nu mai există pentru mine. Orice a făcut oul, acum sunt o pasăre. Nu mai am de-a face cu asta”.

Deci trăiți în prezent - este foarte important. Păstrați-vă în prezent, nu vă simțiți vinovați, nu vă îngrijorați pentru trecut, pentru că îngrijorându-vă de trecut nu vă puteți bucura de prezent. Iar voi sunteți aici pentru a vă bucura, nu pentru a vă îngrijora de trecut. Orice s-a întâmplat, s-a întâmplat – uitați de asta! Sper că înțelegeți acest aspect foarte bine: faptul că trebuie să uitați tot ce s-a întâmplat și să iertați. Sunt Sahaja Yoghini alături de voi. Bucurați-vă de viață!

Încercați tot timpul să vedeți calitățile altor Sahaja Yoghini, nu defectele lor. În mod normal încercăm să vedem ce e greșit la o altă persoană, mai ales când știm despre chakre. Înțelegem doar că acea persoană are anumite chakre în stare proastă. Tot ce trebuie să faceți e să vă faceți bandhan, vă voi explica cum, iar apoi să abordați acea persoană. Dar știind că cineva are o boală sau o anumită chakră blocată, nu are rost să o contraziceți sau să îi spuneți acest lucru. Lăsați-o să crească; se va corecta. Spuneți-i că asta este situația. Cel mult, puteți să le spuneți soției, copiilor voștri, dar în cazul cuiva care nu vă este atât de apropiat, nu puteți forța Sahaja Yoga asupra minții lui, nu-i puteți impune Sahaja Yoga.

Deci Sahaja Yoga nu poate fi forțată asupra nimănui. Trebuie să fie acceptată, trebuie ca persoana să o ceară. Are propriul Ei protocol. Nu poate fi pur și simplu turnată în gura cuiva, spunând: „Mai bine luați-o”. E un lucru greșit. Există oameni care au încă multe îndoieli – știu - care sunt aici, dar au îndoieli. Trebuie să scăpați de ele. Pe urmă vă simțiți vinovați pentru că aveți îndoieli. Vă rog deci scăpați de îndoieli pe cât posibil, pentru că nu vreau să simțiți mai târziu: „Oh, Mamă, m-am îndoit de Dumneavoastră”. Cel mai bine scăpați de ele chiar acum.

Un lucru trebuie să înțelegeți, că Shri Mataji nu are nimic de câștigat de la voi. Nu-i puteți da nimic. Nu-i puteți oferi nimic. Tot ce puteți face este să luați de la Ea. Dacă înțelegeți asta, atunci nu veți avea îndoieli, deoarece asta e temerea pe care o au oamenii: că îi voi priva de ceva care le aparține. Deci de îndată ce înțelegeți că nu am nimic de luat de la voi, ci doresc doar să vă dau ceva... Presupunând că vă spun că puteți primi gratuit un diamant, vă veți îndoi? Veți spune: „Bine, să vedem dacă e un diamant sau nu? Să îl luăm mai întâi!” Asta ar trebui să fie atitudinea voastră. Deci cei care au dubii trebuie să știe că vor înainta foarte lent și s-ar putea să fie aruncați afară. Așa că vă rog să nu aveți îndoieli! O minte care se îndoiește este cel mai mare obstacol. Nu vă va permite niciodată să vă bucurați de Spiritul vostru.

Deci nu e nevoie să puneți la îndoială acest lucru. Totul este deschis, atât de deschis, nu există nimic secret. Trebuie să înțelegeți asta și să încercați să dobândiți calitatea unor buni Sahaja Yoghini, a unor Sahaja Yoghini stabilizați. Îndoindu-vă, stabilitatea voastră va fi afectată și dacă un copac nu este stabil, cum își va putea fixa rădăcinile? Deci este important să renunțați la toate îndoielile. Iar voi ați fost chemați aici după un timp atât de scurt.

Rareori facem așa ceva, rareori dăm curs acestui lucru așa de rapid; nu am mai făcut asta până acum. E un experiment! Și vrem să vedem cum funcționează. Este cu adevărat un experiment. Nu am mai făcut asta. E un lucru foarte periculos. Am văzut persoane care atunci când încep să vină la Puja au după aceea dureri de stomac sau ceva de genul ăsta, sau li se întâmplă ceva care are rolul de a-i purifica - într-o oarecare măsură, nu foarte mult. Însă după aceea se simt mult mai bine. Deci este un lucru care trebuie să se întâmple - este ca o intervenție chirurgicală.

Deci la început curățam blocajele oamenilor, chakrele lor, iar apoi când erau purificați și atingeau un anumit nivel, doar atunci li se permitea să îmi facă Puja. Când am venit prima dată în America nu am vorbit deloc despre Puja. Am vorbit doar despre lucruri abstracte. Nu am vrut să vorbesc despre Puja. Nu am făcut nicio Puja, nu L-am stabilizat pe Shri Ganesha aici. Drept urmare, cei care au venit la Mine s-au pierdut. Nu le-am spus despre cum să se mențină sănătoși sau despre altceva. Timpul era scurt iar receptivitatea oamenilor atât de slabă încât M-am gândit că mai bine las aceste lucruri pe mai târziu.

Acum însă a venit timpul ca voi toți să faceți Puja la un nivel grandios, pentru că sunteți căutători și nu mai putem amâna acest moment. Așadar veniți la Mine fără nicio îndoială. Dacă aveți îndoieli, este mai bine să plecați. Ar fi mult mai bine atât pentru Mine cât și pentru voi înșivă. Când nu veți mai avea îndoieli, veți putea veni la Puja. Deci nu rămâneți aici dacă aveți dubii, altfel, voi avea dureri de cap. Mai mult decât atât, și voi veți avea dureri de cap. Așadar stați aici într-o stare plină de bucurie, de receptivitate și observați voi înșivă ce se întâmplă cu voi.

Dumnezeu să vă binecuvânteze!

Le-ai spus ce vom face?

Sahaja Yoghin: Ce să le spun? 

Shri Mataji: În primul rând vom face Puja pentru Shri Ganesha. Ei bine, Puja pentru Shri Ganesha se face spălându-Mi Picioarele. Nu toată lumea îmi va spăla Picioarele. Mi-aș dori să o puteți face cu toții pentru că astfel mâinile voastre se deschid mult mai bine. Toți cei care au venit în San Francisco și Mi-au spălat Picioarele s-au simțit foarte bine. Însă trebuie să selectăm câteva persoane despre care credem că sunt în regulă. Ei vor participa la baia de picioare. Însă am spus deja ca toți ceilalți să luați această apă vibrată și să o puneți pe cap pentru a vă boteza. Dar niciunul dintre voi n-ar trebui să o atingă. După ce ea Mi-a spălat Picioarele, după ce ați luat vasul, o puteți pune pe cap cu ajutorul unei linguri, iar apoi puteți masa acea zonă cu mâna. Dar cred că cel mai bine este să vă puneți puțină apă pe cap iar apoi pe palmă, sau mai întâi pe palme, le curățați, iar apoi când vă puneți apă pe cap puteți masa cu mâna. Asta pentru că mâinile voastre vor reflecta vibrațiile, adică blocajele, ce este deteriorat sau defectele pe care le aveți. Deci cel mai bine este să vă spălați mâinile întâi, și abia apoi să le puneți pe cap pentru ca purificarea să aibă loc. 

De data asta ne luăm precauții deoarece ați venit la Puja foarte curând. De aceea ne luăm precauții. Pașii făcuți au fost foarte rapizi iar acum trebuie să ne grăbim. De aceea facem acest lucru. S-ar putea să pierdem câțiva dintre voi – știu - dar nu contează. Unii s-ar putea să se piardă, însă mulți vor fi înălțați. Deci este un proces amplu, despre care sper că, realizat cu atenție, va face minuni. Deci aveți grijă. Acum nu începeți să gândiți că ați putea fi unul din cei ce se pierd. Există persoane care se gândesc la asta. Orice spun, n-ar trebui să creeze un dubiu în mintea voastră cu privire la voi înșivă. Dacă aveți îndoieli cu privire la voi, veți avea probleme. Este foarte important să nu vă îndoiți de voi, pentru că dacă o faceți, nimic nu se poate rezolva.

Deci primul venerat este Shri Ganesha. Shri Ganesha este inocența din interiorul vostru și este foarte important să fie trezită în America - este foarte important. Deci prima dată vom face Puja pentru Shri Ganesha - inocenței. Iar Shri Ganesha s-a încarnat pe acest pământ în forma lui Christos, lucru care poate fi de asemenea dovedit prin trezirea energiei Kundalini. Deci odată ce energia Kundalini se trezește în voi, odată ce inocența voastră e trezită, vă veți bucura să aflați că cele mai multe boli, care apar în special din cauza deteriorării acestei chakre - sunt multe asemenea boli - vor putea fi ținute sub control.

Shri Ganesha este cea mai mare putere pentru că El este inocența; și dacă inocența este trezită în interiorul cuiva, acea persoană devine foarte puternică, cele mai multe boli care sunt conectate cu această chakră fiind astfel vindecate. Dar astăzi nu este momentul să vă vorbesc despre aceste boli și despre cum pot fi ele controlate. Toate combinațiile și permutațiile acestei chakre cu altele vă dau boli oribile, boli incurabile, care pot fi ținute sub control. Iar apoi, pentru a fi complet vindecate, trebuie să știți combinațiile dintre centri. Știind aceste combinații, le puteți ține sub control, complet, pentru a le putea apoi vindeca. Dar cel puțin toate aceste boli nu mai avansează. În orice stadiu ar fi, sunt complet sub control și treptat sunt ameliorate. Dar pentru a grăbi acest proces, trebuie să înțelegeți toate legăturile dintre centrii subtili. Chakrele, combinațiile de blocaje, ce mantre să spuneți, cum să le curățați, absolut totul, vă ia un timp foarte scurt să le învățați. Din fericire ne-au oferit acest loc și într-o altă zi, la sfârșitul lui octombrie. Pe ce dată?

Sahaja Yoghin: Pe 21 octombrie. Celor care administrează campusul le-a plăcut de noi și ne-au oferit campusul în continuare. De fapt campusul este închis, se gândeau să îl închidă complet. Dar ne-au oferit acest loc dacă dorim să mai avem un seminar într-un alt weekend. Iar în ziua de 21 octombrie îl vor deschide. Deci dacă este cineva interesat, anunțați-mă astăzi înainte de plecare astfel încât să le pot spune proprietarilor campusului că este în regulă pentru acea dată. 

Shri Mataji: Ar fi o idee bună. Ar reprezenta un ajutor în plus pentru voi. Și vor fi Sahaja Yoghini care să vă explice, pentru că rămân aici pentru încă cel puțin o lună. Deci putem face lucrurile să meargă astfel. Pe de altă parte, am anulat programul de la Santa Cruz pentru moment pentru că răspunsul locuitorilor a fost extrem de redus. Oamenii vin pentru aproximativ o lună și apoi dispar. Sunt foarte instabili, se reîntorc la consumul de droguri, nu mai au deloc voință. Printre cei stabiliți în Santa Cruz, sunt foarte puțini care mai au voință. Au devenit ca niște bătrâni care nu mai au niciun pic de voință, pentru a lupta pentru adevăr. De aceea nu au arătat niciun rezultat în transformarea lor. 

Iar acesta este cred singurul loc unde a trebuit să ne retragem. Și a trebuit să ne retragem la fel cum rădăcina trebuie să se retragă în anumite locuri. Mai târziu, când San Francisco va deveni un centru solid, cei din Santa Cruz vor putea merge acolo pentru că le place să călătorească. Dacă îi faci să călătorească, dacă îi faci să sufere puțin, le place. Dacă le spui: „E chiar aici. Chiar acum stând jos o vei obține”, vor spune: „Oh, e prea mult”. E în natura americanilor. Ei vor să călătorească, să aibă aventură, și vor ca noi să procedăm astfel. În regulă, deci, lăsați-i să călătorească la San Francisco, să sufere puțin, iar apoi să se stabilizeze.

Ei bine, orice ar fi, San Francisco va fi un centru foarte puternic. Iar cei din Santa Cruz pot merge acolo pentru a evolua. Și cred că dacă pot merge la San Francisco, ar putea dezvolta acea dorință ardentă iar apoi cu ajutorul ei să se stabilizeze. Deci responsabilitatea voastră, a tuturor celor care ați venit aici, este foarte mare. Voi toți sunteți fundația Sahaja Yogăi în America. Voi sunteți cei care veți fi responsabili de emanciparea oamenilor de pe coasta de vest a Americii, mai ales. Atât de mulți căutători, cel puțin 60% dintre ei cred, sunt născuți în această parte a țării. Există încă 60% din căutători aici. Unii s-au pierdut pentru că au luat-o pe niște căi complet greșite. Dar voi îi puteți salva. Înainte de toate îi puteți stabiliza pe cei care sunt în regulă; apoi sunt unii care au mici probleme, apoi sunt anumiți oameni care pot fi aduși totuși la Sahaja Yoga. Dar pentru cei care sunt absolut cazuri pierdute nu ar trebui să vă îngrijorați acum. Mai întâi adunați-i pe cei despre care v-am spus iar apoi veți avea o forță mai mare, pentru a-i salva pe cei care și-au pierdut puterea voinței, pentru că voi le puteți da voința necesară de a ieși din problemele lor. Trebuie să îi salvăm pe toți. Încercați să îi salvați pe toți!

Este mai bine să faceți totul în așa fel încât mai întâi să vă consolidați puterea iar apoi să încercați să îi salvați. Și puteți face asta! Sunt foarte fericită să văd că sunteți atât de mulți. Am mari speranțe acum pentru America și sunt sigură că putem salva această măreață țară prin intermediul căreia putem salva întreaga umanitate. Este o veste mare pentru toți Sahaja Yoghinii de pretutindeni. Sunt atât de nerăbdători; sunt Sahaja Yoghini din India, din Australia, din Europa - au venit de peste tot din lume. Sunt aici Sahaja Yoghini din Anglia și de pretutindeni doar pentru a salva câțiva americani astfel încât apoi, ei înșiși să-și preia responsabilitățile. Data viitoare va trebui să exportăm niște Sahaja Yoghini americani.

Dumnezeu să vă binecuvânteze. Dumnezeu să vă binecuvânteze.

Sahaja Yoghin: Cei care au fost invitați pentru Puja... 

Shri Mataji: Mai există un lucru pe care voiam să vi-l spun. Trebuie să evitați un lucru în timpul Pujei - altfel este pur și simplu superficialitate. N-ar trebui să judecați Puja pe considerente superficiale, pentru că ea acționează într-un mod foarte subtil. Deci trebuie să renunțați la superficialitate în Sahaja Yoga; la superficialitate sau la a spune tot timpul: „E ceva nou pentru mine”. Nu există lucruri noi, pentru că totul există deja în voi și poate fi activat. Nu există nimic nou. Totul e în voi. Sunteți la fel ca orice indian. Nu există diferențe între voi. Singurul lucru este că indienii au un mic avantaj, pentru că Mă înțeleg mai repede decât voi, având o altă educație. Dar în ceea ce privește mecanismul interior, sunteți absolut la fel. Deci nu vă gândiți la faptul că sunteți o națiune nouă pentru că toate aceste idei nu au nicio însemnătate. Voi sunteți oameni străvechi, sunteți căutători din antichitate. Deci nu vă îngrijorați că sunteți o națiune nouă. V-ați născut în această națiune, pentru că ați făcut fapte bune în viețile precedente. 

Dumnezeu să vă binecuvânteze.
