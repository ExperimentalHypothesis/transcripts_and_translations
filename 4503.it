L'espressione sottile degli elementi, Delhi, India, 16 Dicembre 1998

Stavo dicendo loro che il modo di conoscere, in India, è assai diverso da quello occidentale. Vedete, in Occidente, se dite qualcosa, poi vogliono avere la prova sperimentale. Essi andranno dagli scienziati o dagli esperti per sapere se ciò che è scritto nei libri sia vero o meno. Giudicheranno persino Cristo, Mosè, giudicheranno chiunque come se fossero i più intelligenti e capaci, scriveranno libri dopo libri contro di loro, divulgandoli come se potessero essere loro a giudicare, ma quello che dicono proviene solo dalla loro mente.
Di norma non accettano nulla, ma se poi accettano qualcosa, diventano subito fanatici. Invece, secondo il modello di conoscenza indiano, prima di tutto, se un grande rishi, o un grande muni, o un qualsiasi altro santo ha detto qualcosa, si deve proprio ascoltarlo, visto che non siamo esattamente al suo stesso livello. Qualsiasi cosa abbia detto, è la sua esperienza, la sua conoscenza e non avete nessun interesse nel giudicarlo o nell'affermare che non è vero questo o quello. Lo accettate, e, una volta ottenuta la Realizzazione, è chiaramente scritto che dopo la Realizzazione bisogna crescere, maturate in un essere perfetto e così potrete vedere da voi che quello che ha detto o hanno detto è la verità.

L'approccio, dunque, è diverso. Nel primo caso, se si fa appello alla scienza e ad apparati mentali, non si arriva da nessuna parte e, soprattutto, la vostra crescita è bloccata. Quindi meglio arrivare alla conoscenza proprio attraverso il credere a quanto i santi hanno detto. Dovete credere a quanto detto dal Cristo, dovete credere a quanto detto da Mohammed, dovete credere a quanto detto da Guru Nanaka, dovete credere a quanto detto da Ganadeva, perché voi non siete al loro livello spirituale; dunque accettate e non cercate di analizzare: voi analizzate tutto e nell’analisi, vi perdete. Una volta divenuti anime realizzate di quel livello, una volta cresciuti nella vostra pienezza – stato che chiamiamo sampurna – solo allora saprete se quanto detto sia vero o no, e sarà molto semplice saperlo. Per un Sahaja Yogi distinguere il reale dall’irreale, l’autentico dal falso, l’amore dall’odio è di una facilità estrema: basta solo prestare attenzione alle vibrazioni. Ma, anche a prescindere da questo, credo che voi dobbiate sapere cosa siano le vibrazioni, di cosa sono costituite, quale forza sottile c’è dietro di loro. Noi le chiamiamo Paramchaitanya. Va bene, ma che vuol dire? Bisogna rendersi conto di cosa vi accade quando manifestate il Paramchaitanya, della sottigliezza di ciò.

Come ho già detto, siamo costituiti da cinque elementi, va bene? Dopo aver ottenuto il risveglio, quando la Kundalini raggiunge il Sahasrara e l'area dell'osso della fontanella viene aperta, si diventa uno con il Potere Divino e questo Potere Divino inizia a scorrere attraverso di voi: viene stabilita una connessione. Quando comincia a scorrere attraverso di voi, quando la shakti inizia a scorrere attraverso di voi, cosa accade? Dovremmo comprendere l'aspetto sottile, che è questo: le vibrazioni scompongono i cinque elementi nella forma sottile di cui sono costituiti. La prima cosa che accade è questa scomposizione. Come è stato detto, anche nella bibbia, “il verbo (la parola) è Dio”. Ma cos’è dunque questo verbo? È il ‘comandamento silenzioso’, se così possiamo definirlo.

Secondo la filosofia indiana, da questa Parola ne viene un'altra che chiamiamo Bindu, oppure possiamo dire che il verbo diventa Naad, cioè un suono. Ed allora Bindu significa un puntino, e da questo puntino cominciano ad arrivare, uno dopo l'altro, i cinque elementi.

Il primo elemento che scaturisce è la luce, Tej. La luce è il primo elemento a scaturire. Così l'essenza del primo elemento è la luce, che noi chiamiamo Tej, Tejas. Ovviamente è scritto in sanscrito, però dobbiamo comprendere che siccome in Sahaja Yoga siamo a tal punto pervasi da essa da vederla ovunque. Il primo elemento, dunque, è la luce ed il suo aspetto sottile è l'illuminazione, così possiamo dire, ma ha un altro significato. Possiamo chiamarla Tej, Tej. Per esempio, una persona che prende la realizzazione dopo ha un viso molto luminoso, così si può dire che è la radiosità; la radianza è l'aspetto sottile della luce. La radianza comincia a mostrarsi sui vostri volti, inizia ad esprimersi e le persone ne rimangono impressionate, pensano che ci deve essere qualcosa di speciale in una personalità che emana radiosità. Avete anche visto le Mie foto, ovunque siano state fatte potete vedere moltissima luce emanare da Me. Questo non è altro che la luce dentro di Me divenire radianza poiché la luce diventa più sottile. Quando la luce diventa sottile in Me, la luce è uno degli elementi. Quando diventa sottile dona luminosità e questa è la crescita sottile che avviene dentro di voi: anche i vostri volti iniziano a brillare, acquisiscono radiosità e direi che anche la carnagione cambia. Occorre comprendere la radianza, che è l'aspetto sottile della luce di cui siamo fatti; la luce è la manifestazione della radianza a livello materiale.

Poi, dalla luce scaturisce il secondo elemento, che, in sanscrito, chiamiamo Vayu, cioè l'aria. A livello materiale, ciò che abbiamo è l'aria, ma il suo aspetto sottile è la brezza fresca che percepite. Dunque, la brezza fresca è l'aspetto sottile dell'aria, ciò che voi chiamate vibrazioni, l'aspetto più sottile dell'aria che è parte integrante del nostro essere. Così la brezza fresca è il secondo elemento che iniziate a percepire in modo molto più sottile. Una volta che ha inizio la vostra crescita, tutti questi aspetti sottili cominciano a manifestarsi. Non solo ottenete le vibrazioni, ma anche la brezza fresca che è l'aspetto sottile dell'aria.

In seguito scaturisce l'acqua: siamo infatti costituiti d'acqua. Qual è l'aspetto sottile dell'acqua? A volte, vedete, la lingua inglese è un po' povera in espressioni, intendo ciò che ammorbidisce una pelle secca. La pelle diventa morbida: questo è un altro segno di un'anima realizzata, il cui viso è ingentilito come se usasse una crema. Ma è l'acqua in noi a donarci lustro, è il nutrimento che rende la nostra pelle molto morbida e questa morbidezza diventa subito palese. Questo è il minimo del minimo, direi. Una persona che sia un'anima realizzata diventa molto morbida, molto delicata. Quando parla con qualcuno la sua voce dà calore o, dovrei dire, dalla sua voce si sente il fluire dell'acqua e la freschezza dell'acqua stessa. Se dunque l’aspetto sottile dell’acqua si manifesta a livello fisico dando giovamento alla pelle, nei rapporti con gli altri dovreste essere come l’acqua, avere la sua stessa capacità di scorrere, di ammorbidire, di pulire. Anche questo diventa parte integrante del vostro essere una volta realizzati.

Dopo l'acqua arriva un altro elemento che noi chiamiamo Agni, ossia il fuoco. Così avete anche il fuoco, ma si tratta di un fuoco molto silenzioso. Non brucia nessuno, bensì distrugge tutto ciò che di sbagliato è dentro di voi. Qualunque cosa sbagliata avete, la brucia, e brucia anche le cose sbagliate negli altri. Ad esempio, una persona arriva con una grande rabbia verso di Me, ciò che fa il fuoco è di raffreddare questa rabbia. Inoltre, un'anima realizzata non può venir bruciata, il fuoco non la può bruciare, le fiamme non le arrivano; è molto importante da capire. Anche se state facendo qualcosa di sbagliato, potrebbe bruciarvi, ma se siete un buon Sahaja Yogi o meglio, un perfetto Sahaja Yogi, il fuoco non vi brucerà. Abbiamo l'esempio di Sitaji, nella pira fiammeggiante non fu mai bruciata. Dunque questo è ciò che deve essere compreso, una volta che raggiungete le sottigliezze dell'elemento fuoco, del fuoco come dell'acqua, entrambi diventano qualcosa di divino.
Ogni volta che bevete dell’acqua o vi immergete le mani dentro, questa diventa vibrata, vale a dire: la parte sottile di quell’acqua affiora e si rivela, la sua capacità di ‘rinfrescare’ ed il suo potere curativo entrano in azione. Quando si diventa più sottili, tutti questi poteri si mostrano, e si è in grado di osservare queste cose da soli, senza dover ricorrere ad alcuna particolare sperimentazione.

Infine c'è la Madre Terra. E' la più importante, Madre Terra. C'è una fotografia, scattata in Russia, nella Dacia, dove potete vedere la Kundalini visibile nella Madre Terra. Chiaramente ed è la Madre Terra che si esprime. Per esempio, i fiori: se li tenete nella Mia camera, fioriscono. Possono diventare enormi, a volte le persone dicono di non aver mai visto fiori di tali dimensioni. Io non faccio nulla, rimango semplicemente seduta. Che cosa accade ai fiori? E' il principio di Madre Terra ad operare. Si tratta di una madre che vi dona tutto il nutrimento e che vi fa crescere sani, e questo è il modo in cui l'aspetto sottile di Madre Terra opera.
Madre Terra è colei che dispensa virtù a tutti i fiori, tutti gli alberi e tutto il resto; ma svolge un ruolo fondamentale anche dentro di noi. Madre Terra esiste anche se non siamo connessi con lei e non la rispettiamo. L'abbiamo inquinata, abbiamo fatto tante di quelle cose, abbiamo abbattuto gli alberi, abbiamo combinato un gran pasticcio con Lei, però è nostra Madre e ci trasmette tanta parte dei suoi aspetti e poteri sottili. Uno di questi è la gravità. Una persona diventa molto attraente, non in senso fisico, ma in senso spirituale. Tale persona attrae gli altri. Quando li attrae, essi sentono che questa persona ha qualcosa di speciale. Questa è una delle qualità di Madre Terra: se non ci tenesse attratti a sé, verremmo espulsi dal suo movimento; inoltre anche altre sue qualità iniziano a manifestarsi dentro di noi. Diventiamo molto, direi, estremamente tolleranti e pazienti. Ma se non siete tolleranti, se avete un temperamento focoso e tutto il resto, ciò significa che il principio di Madre Terra non è espresso dentro di voi. Guardate Madre Terra, quanto tollera le nostre sciocchezze, tutte le cose sbagliate che facciamo contro di lei, ma lei continua a tollerare.

Tanto per cominciare, la tolleranza è una qualità di Shri Ganesha. Tollera fino ad un certo punto. Allo stesso modo anche noi diventiamo estremamente tolleranti, pazienti e perdoniamo. Questo è il minimo che dovrebbe accadere a tutti i Sahaja yogi che hanno vibrazioni; vi ho spiegato tutto ciò che si esprime nelle vostre vibrazioni. Un'altro punto da capire è che ciò che siete divenuti ora è qualcosa di molto grande, non è successo ad altri, non è successo a nessuno che non sia un Sahaja Yogi. Osservate coloro che vanno in chiesa, nella moschea o al tempio. Guardate i loro volti, guardateli. Come vi sembrano? Non hanno ottenuto nulla dal tempio, non hanno ottenuto nulla dalla moschea, non hanno ottenuto nulla da nessuno di questi luoghi dove si recano a pregare. E' così artificiale, è diventato qualcosa che non ha alcun collegamento con la realtà. Solo dopo la realizzazione siete connessi con la realtà e potete comprendere tutti questi aspetti sottili che lavorano attraverso di voi.
Perché vi dico questo? E' perché desidero che voi conosciate e riconosciate voi stessi, capiate chi siete e ciò che avete ottenuto. Una volta che vi riconoscerete e capirete voi stessi, potrete far molto. Innanzitutto per dire di essere un Sahaja Yogi si dovrebbe avere molta fiducia in se stessi e, come persone sicure di sé, dovreste chiedervi: cosa ho fatto in quanto Sahaja Yogi? Cosa posso fare in quanto Sahaja Yogi? Alcuni Sahaja Yogi hanno fatto miracoli lavorando così tanto per Sahaja Yoga, mentre qualcun'altro ancora mi scrive che litiga con il marito, che il figlio è così, la madre colà. Sapete, ricevo sempre lettere su lettere. Siete Sahaja Yogi, adesso è sufficiente vedere le vostre sottigliezze; mettetele in azione. Pensano che Io sia qui per risolvere i loro problemi, familiari, lavorativi etc. Non sono qui per questo, ma per darvi la realizzazione del Sé e la comprensione che tutto ciò che vi accade deve essere accettato come una sfida, prendetela come una sfida e sarete stupiti del modo in cui sarete aiutati e come otterrete dei risultati!

Sahaja non significa semplicemente che si ottiene la realizzazione spontaneamente, ma significa anche che diventate spontanei. La natura intera è spontanea. Anche tutti questi aspetti sottili di cui vi ho parlato sono spontanei ed agiscono. Naturalmente ci sono sia gli angeli che i Gana che vi stanno aiutando, ma non c'è bisogno di preoccuparsi di loro in questo momento. La cosa fondamentale è che dovete rendervi conto di chi siete, di quello che avete e quanto l'avete fronteggiato, lo avete ottenuto e come ha funzionato? Ho visto che ogni volta che ho un solo piccolo problema, o qualcosa del genere, funziona immediatamente. Funziona con persone ed in posti dove neanche immaginavo potesse funzionare. Funziona tutto, ma tutto ciò che funziona è per il vostro bene, è per la vostra crescita, per la vostra comprensione che siete Sahaja Yogi. Siete entrati nel Regno di Dio, ma questo punto deve essere sviluppato.

Inoltre con l'introspezione potete vedere cosa sta funzionando e cosa no. Se fate introspezione sarete sorpresi di vedere che avete questi poteri e che potete fare miracoli.
Quindi vi benedico tutti, per favore sviluppate tutte queste sottigliezze dentro di voi. Sono già lì, non dovete fare nulla, solamente capire ed individuare.
Grazie mille.