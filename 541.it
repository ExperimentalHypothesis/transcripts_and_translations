(12/2021 SOTTOTITOLI, traduzione verificata)
S H R I  M A T A J I  N I R M A L A  D E V I
Shri Mahalakshmi Puja
“Siete venuti in Sahaja Yoga per ascendere”
Palazzo Nazionale della Cultura, Sofia (Bulgaria), 8 Settembre 1993

Oggi è il gran giorno in cui celebriamo il puja a Mahalakshmi. Dovete sapere che oggi è il giorno di Maria, Madre di Cristo, che era Mahalakshmi.
L’incarnazione di Mahalakshmi è fondamentale per Sahaja Yoga. Per prima cosa Lei instaura il nostro dharma mediante il quale diventiamo retti, diventiamo religiosi nel vero senso del termine. Dopo la luce della realizzazione non possiamo fare più niente che non rispetti il dharma. Infatti sapete cosa sono il dharma e le maryada, i limiti del nostro comportamento. Questa trasformazione avviene automaticamente, non devo dirvi io di non fare una certa cosa o un’altra, come con i dieci comandamenti. Siete voi che stabilizzate il vostro dharma e gioite delle vostre virtù. Come sapete, ciò accade – è già accaduto a tutti voi – per grazia di Mahalakshmi. Allora Lei inizia ad elargirvi le benedizioni.
Innanzitutto la benedizione riguarda il benessere fisico, grazie al quale il vostro sistema nervoso parasimpatico entra in uno stato corretto e si stabilisce un equilibrio; è come se il principio di Mahalakshmi tenesse le redini e pertanto non potete superare i limiti, non potete spostarvi troppo a sinistra o a destra.
Grazie a questo principio vi rendete conto di ciò che non va nelle religioni esteriori ed anche del fatto che, all’interno, tutte le religioni sono nate come fiori sullo stesso albero della spiritualità. Allora automaticamente iniziate a venerare tutti i profeti, da Abramo a Mosè, Confucio, Lao-Tse, Maometto, (Guru) Nanak.
Li venerate. Non solo ne avete rispetto ma li adorate proprio e, così, perdete le barriere del fondamentalismo.
Ascendendo in virtù di questo principio, ottenete una personalità grazie alla quale diventate esseri universali. Capite i problemi del vostro paese e della vostra razza e li trascendete per capire che cosa vi sia di sbagliato in essi e come correggerli.
Quando il principio di Mahalakshmi è risvegliato ci rendiamo conto che esternamente possiamo essere diversi, ma interiormente siamo esattamente uguali. Tutti i maestri e i profeti sono proprio la stessa cosa, in qualunque religione possano essere nati.
Il principio di Mahalakshmi si altera a causa dello spostamento della nostra attenzione sul lato sinistro o sul lato destro. Anche in Sahaja Yoga la gente arriva ed inizia a spostarsi a sinistra o a destra. Occorre essere vigili perché siete venuti in Sahaja Yoga per ascendere.
Se vi spostate sul lato destro vi mettete a lottare contro il vostro coordinatore, a trovare difetti nel coordinatore e, come disse Cristo, divenite delle anime mormoranti e iniziate a parlarne male. Ho scelto io stessa i leader e so ciò che va o non va in loro. Essi sono in stretto contatto con me, pertanto non dovete giudicarli. Così facendo ostacolate il progresso di Sahaja Yoga ed il vostro.
Vi sono poi altre persone che cercano di trovare nuovi metodi. Tali persone sono estremamente difficili perché il loro ego li condiziona a tal punto che non vedono ciò che non va in se stessi e non si rendono conto di compiere attività anti-Dio. Non creano problemi (solo) a se stessi ma anche agli altri.
Chiunque inizi a comportarsi in questo modo soffre molto, non c’è gioia sui loro volti. Cercano soltanto di mettersi in mostra e questo è davvero molto pericoloso. Ho visto persone che hanno tentato tutti questi stratagemmi incorrendo in una quantità di problemi perché Sahaja Yoga ha la sua cultura, ha i suoi metodi che sono completamente approvati da me.
Non c’è alcun bisogno di iniziare qualche nuovo metodo. In casi simili, costoro dovrebbero lasciare Sahaja Yoga. Questo è il peggior tipo di ego e non si dovrebbe avere nulla a che fare con gente simile.
Tutto è già stato studiato in Sahaja Yoga, c’è già tutta la conoscenza. Invece, certi comportamenti derivano da un tipo di ego che non sente le vibrazioni molto bene e allora si cerca di allontanarsi dal principio di Mahalakshmi.
La gente che si sposta sul lato sinistro cade nella trappola di “guru” o letture di altro genere, persino in Sahaja Yoga. A volte chi si attacca troppo alle mogli, ai figli o alla famiglia, chi vi è troppo attaccato, diventa molto di lato sinistro.
Non prova gioia e non vuole che gli altri gioiscano. Anche persone così dovrebbero lasciare Sahaja Yoga. Finché non avranno superato i propri attaccamenti, non dovrebbero restare in Sahaja Yoga.
Il principio di Mahalakshmi è di enorme aiuto, di grande nutrimento ed è il solo modo in cui possiamo ottenere la nostra realizzazione e l’illuminazione; è necessario, però, avere un corretto equilibrio.
Inizialmente il principio di Mahalakshmi si incarnò sulla terra come sposa di Shri Rama, Shri Sita.
Poi venne la seconda incarnazione, all’epoca di Shri Krishna, come Radha: Ra significa energia, e dha indica Colei che sostiene.
E poi giunse l’incarnazione di Mahalakshmi come Madre di Cristo. Il Cristianesimo ha fallito perché non ha riconosciuto i poteri di Maria. Paolo odiava le donne e non mostrava alcun rispetto nei loro confronti. Di conseguenza, le donne che seguono il cosiddetto Cristianesimo sono diventate molto insicure.
Ovviamente, nella Chiesa cattolica, come sapete, una donna non è, non può diventare un prete ed anche la Chiesa protestante non vuole accettare le donne come sacerdoti. C’è una grande, enorme lotta in atto. Anche nella Chiesa ortodossa trattano le donne come spazzatura.
Di conseguenza, le donne in Occidente sono diventate estremamente insicure. Il modo in cui accettano di mostrarsi nude, di esibire e vendere il proprio corpo è dovuto al fatto che sono molto insicure, non hanno nessuna identità.
In India, se un uomo cerca di avere una relazione con un’altra donna, sua moglie dirà: “Bene, vai all’inferno, non mi interessa. Stai commettendo un peccato, bene, fai pure, io non ho nulla a che fare con te”. E l’intera società sosterrà questo suo comportamento. Invece, in Occidente la posizione delle donne è davvero, davvero infima, assolutamente primitiva.
Loro sono madri, sorelle, nonne, figlie e mogli. Non ho (mai) capito perché le donne in Occidente siano così ansiose di attrarre gli uomini.
In India, se un uomo guarda una donna, lei andrà a schiaffeggiarlo.
Questa insicurezza è tale che ho visto, nei film, donne denudarsi ovunque, ci sono svariati locali di donne nude e quant’altro, mentre gli uomini non si spogliano mai, mai. [A lato alla traduttrice: “A voce alta. A voce alta”]
Ho visto film in cui le donne si spogliano esibendo volgarità, accettano ogni assurdità, mentre gli uomini non si tolgono mai i vestiti. Come se il corpo maschile fosse qualcosa di speciale mentre il corpo femminile non dovesse essere rispettato. È una idea molto primitiva. Non riesco a comprenderlo, perché è stata l’Adi Shakti a creare questo universo, non Sadashiva. Addirittura, se le donne non sono rispettate e non sono rispettabili, gli Dei non possono risiedere in quel paese.
Dobbiamo dunque comprendere che le donne dovrebbero avere la loro dignità e non dovrebbero cedere alle pressioni degli uomini quando essi cercano di degradarle. Ma, allo stesso tempo, esse devono rispettare i loro mariti, i loro uomini, e devono essere estremamente amorevoli e compassionevoli.
Il pensiero occidentale non riesce a comprendere l’Immacolata Concezione, non comprende Dio. (Ma) è Dio, e la Divinità può fare qualsiasi cosa!
Come sapete, Shri Ganesha fu creato da Parvati stessa senza il suo sposo, e gli indiani non ne dubitano. Dopotutto Lui è Dio e Lei è l’Adi Shakti. Adesso vedete come sono venute tante foto miracolose, affinché capiate da soli che avvengono miracoli; non solo nelle fotografie, ma avete visto accadere molti miracoli in Sahaja Yoga.
Quando dicevo che Ganesha è il nostro Signore Gesù Cristo, la gente non voleva crederci.
Allora ho detto che, dal punto di vista dei simboli, se si guarda il Muladhara – composto da atomi di carbonio - da destra a sinistra, si vedrà una svastica.
E se riuscite a fotografare un atomo di carbonio e lo osservate da destra a sinistra, vedrete la svastica. Questo è un fatto ormai assodato.
E se lo guardate da sinistra a destra, è un Omkara. Quindi, ciò che ho affermato è provato scientificamente. Ma se lo osservate dal basso verso l’alto, vedete l’Alfa e l’Omega. E Cristo ha detto: “Io sono l’Alfa e io sono l’Omega”.
Non so se a quell’epoca si parlasse di Alfa e Omega, ma adesso è scientificamente provato.
Ci sono molte altre cose riguardo all’anima e a tutto il resto che ormai sono scientificamente provate. Inoltre adesso stanno lavorando sui geni ed hanno scoperto che chi è malvagio, cattivo, anormale lo è a causa di geni negativi. E questi sono i bhut.
Vedete, è così che la scienza si sta avvicinando a Sahaja Yoga, ma gli scienziati trovano molto difficile accettarmi. Non sono in grado di capire che io possa essere la Fonte del Potere Divino. Finché non avrete le vibrazioni, come potrete sentire, come potrete comprendere?
Nonostante ciò, ormai Sahaja Yoga si sta diffondendo in cinquantacinque paesi. Ma la cosa più importante è mantenere il vostro principio di Mahalakshmi puro e aperto.
Una donna che sia Mahalakshmi è una ottima donna di casa (Gruha Lakshmi, ndt), una ottima regina, Raja Lakshmi. Ci sono ashta Lakshmi, otto forme di Lakshmi che devono essere espresse, manifestate dalle sahaja yogini.
E gli uomini devono rispettare questo principio di Mahalakshmi in esse.
Prima di tutto devono avere dharma e la base del dharma è il rispetto: devono sviluppare rispetto e dedizione.
Se non riuscite ad arrendervi e a distaccarvi, non potete entrare nel canale di Mahalakshmi. Sarete orientati al denaro oppure al potere. Dovete essere distaccati dal denaro e dal potere, allora il principio di Mahalakshmi inizia ad agire e voi diventate ricercatori.
Mahalakshmi vi elargisce le sue benedizioni ad ogni chakra ma a livello del Sahasrara vi dà la consapevolezza collettiva. Vi rende abili nella pratica di Sahaja Yoga e vi dà anche capacità di comprensione. Ho visto che gradualmente i sahaja yogi sono diventati molto sottili ed io posso comunicare con loro ad un livello molto sottile.
Oggi sono molto felice che ci troviamo qui per celebrare il principio di Mahalakshmi nel giorno del compleanno di Madre Maria.
Lei affrontò la più ardua prova, assistere alla crocifissione di suo Figlio, ma conosceva lo scopo della sua crocifissione e l’accettò.
Io non posso vedere la croce, se qualcuno porta addosso una croce gli dico di toglierla. Infatti, il messaggio di Cristo è la resurrezione, non la crocifissione. Ma forse i cristiani, specialmente Paolo, devono aver pensato di dover usare la croce per far sentire tutti colpevoli. Questo Paolo ha fatto tanto di quel male che solo dopo aver letto il trattato di Nag Hammadi ho scoperto che Tommaso dovette fuggire in India per rivelare la verità.
Con questo principio di Mahalakshmi, la nostra attenzione dovrebbe essere sulle nostre virtù, e dobbiamo gioire della nostra generosità. Dobbiamo gioire della nostra purezza, dovremmo gioire della nostra innocenza e castità. Anche gli uomini devono farlo. Dovremmo gioire del nostro distacco. Tutto questo è già alla vostra portata.
Mentre queste persone danzavano, ho avuto la sensazione che fossero tutte del Kashmir, in India. E l’Adi Shakti si è incarnata prima nel Kashmir. Trovo i bulgari molto simili agli indiani. Ed anche i rumeni. Ho notato il vostro talento musicale ed è per questo che riuscite tutti a cantare la musica indiana così facilmente. Benedico tutti voi sahaja yogi affinché sviluppiate un corretto senso di equilibrio e diffondiate Sahaja Yoga in tutta la Bulgaria, rendendo tutti gioiosi e felici come siete voi.
Dobbiamo cambiare il mondo. È un compito immane, è il più grande evento nella storia della spiritualità e voi ne siete i partecipi.
Pertanto dovete capire che la vostra purezza è fondamentale, e la vostra resa vi aiuterà certamente ad ascendere con sempre maggiore rapidità.
Che Dio vi benedica.