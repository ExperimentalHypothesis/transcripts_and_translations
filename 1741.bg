9 юни 1996
Ади Шакти пуджа
Campus, Cabella Ligure (Italy)

Ади Шакти Пуджа. Кабела Лигуре (Италия), 9 юни 1996 г.

Днес ще боготворим Ади Шакти. Отражението на Ади Шакти във вас е Кундалини. Можем да кажем, че това е боготворене на Ади Шакти и Ади Кундалини. Ако разбирате – всичко, което е сътворено в тази вселена и в много вселени, е работа на Ади Шакти. Много хора вярват, че има един Бог. Истина е, има един Бог – Всемогъщият Бог. Обаче Той има свои собствени енергии, които може да въплъти в някого и така да изяви Себе Си. Така че най-напред това, което направи, беше да създаде енергията Ади Шакти. Когато Тя беше сътворена, се получи звук – звукът, който наричаме ОМ, Словото или както и да го наричате. От първичния звук... Трите енергии произлязоха от този звук – А, У и М; ОМ. Ади Шакти е тази, която въплъщава желанието на Всемогъщия Бог.

Желанието на Всемогъщия Бог се появява от Неговото състрадание и за собственото Му изразяване, за собственото Му изявяване, за собственото Му отражение. Бих казала, че ще трябва да е бил уморен от самота, затова вероятно си е помислил да сътвори партньор, който ще изявява Неговите желания. Така енергията на Всемогъщия Бог се отдели от Него и образува въплъщение на състраданието Му, на желанието Му да твори. На санскритски език се ползва думата читвилаас – наслаждението на Ади Шакти. Чит, както знаете, е читта – вниманието. Вниманието има собствена радост и за да изяви радостта на нашето внимание, Тя създаде всичките вселени, Тя създаде тази Майка Земя, Тя създаде цялата природа, Тя създаде всички животни, Тя създаде всичките човешки същества и Тя създаде всички сахаджа йоги. Ето как цялото творение се е осъществило. При това положение някой може да попита: „Защо Тя не създаде директно човешките същества? “. Тази беше идеята на Всемогъщия Бог – просто да създаде човешки същества, без да им казва нищо; някакви животни, по-добри от останалите животни. Обаче Ади Шакти, бидейки Майката, имаше собствен начин на изява и си помисли, че трябва да сътвори огледала, за да може Всемогъщият Бог да вижда Своето лице, да вижда Своя образ, да вижда характера Си. Затова се осъществи тази дълга поредица на еволюцията.

Еволюцията трябваше да се осъществи по този начин, защото хората трябваше да знаят откъде идват. Трябва да знаем, че идваме от природата. Дори природата би трябвало да знае, че идва от Майка Земя, а самата Майка Земя има собствена Кундалини. Тя също не е просто мъртва земя, но Тя знае, Тя мисли, Тя разбира и Тя регулира. Можете да видите в природата, че всяко дърво има собствени граници, че всеки плод се произвежда от определено дърво. Как се случва това? Какво изработва този вид регулиране? Ако Майка Земя се движеше с по-висока от днешната скорост, ние дори нямаше да сме родени. Ако е имала по-малка скорост, нещата нямаше да се получат. Вижте целия план, който беше направен. Това е красив план – че Майка Земя трябва да обикаля около Слънцето по такъв начин, че да се създадат различни сезони. Ето защо Парамчайтаня, енергията на Ади Шакти, е наречена и Ритамбара прагня. Тази е енергията, която осъществява цялата жива работа, цялата организация, цялото Творение. В своето човешко его започваме да мислим, че ние правим нещо, ние можем да създаваме. Не можем. Не можем да създадем дори една прашинка, да не говорим за нещо друго. Каквото е създадено, от него можем да комбинираме, можем да съберем заедно и да създадем нещо. Обаче, ако погледнете, цялото това нещо не е нищо друго, а нещо отвъд всякаква наша сила. Ние нищо не можем да създадем. Но това, което наистина създаваме, са нашите митове, трябва да кажа. Например нещо е направено от злато. То все още е злато. Нещо е направено от дърво. Каквото и да е направено, то е дърво. Принципът е един и същ във всичко. Така че каквото и да е раждането ви, в която и страна да сте родени, каквато и да е културата ви, вие сте човешки същества. В основата си всички сте едни и същи. Смеете се еднакво, усмихвате се еднакво, също и плачете по един и същ начин. Виждала съм, че всеки плаче с ръцете си – сълзите падат от пръстите му, нали?

Ето как човек трябва да осъзнае, че сме обвързани от някакъв общ принцип на живота. А общият принцип на живота, с който сме обвързани от Ади Шакти, е, че всички имаме Кундалини в нас. Всички човешки същества имаме Кундалини в себе си. Не е, не е, в животните също, но не е толкова развита, все още не е това, което наричате пълна форма на Кундалини, която може да бъде пробудена. Но само в човешката форма тя е еволюирала като връзка, като тази, която е божествената сила в нас, която е отражението на Ади Кундалини, която е толкова лесно пробудена в Кали юга. Този е общият принцип, който всички имаме. Така че трябва да уважаваме всички хора, всички човешки същества, от която и нация да идват, към която и страна да принадлежат, какъвто и цвят на кожата да имат, защото всички имат своя Кундалини.

Има и хора, каквито сте вие, които сте пробудени, просветлени сте, получили сте Реализацията си. Така че, когато разберете, че това е наслаждението на вниманието на Ади Ма, на Първичната Майка – то е просто играта и наслаждението. Тогава, когато сте достигнали пълното си израстване в духовността, какво трябва да ви се случи? Какво трябва да чувстваме? Как съществуваме тогава? Този е въпросът, който много пъти сте задавали.

Когато задавате въпроси, това само по себе си показва, че не сте там, защото щом се озовете там, не задавате въпроси. На второ място, това, което ви се случва, е, че се превръщате просто в съществуването. Просто съществуването. И в това съществуване, в което се превръщате, започвате да отразявате характера на Божествеността. Този божествен характер е изразен не само днес, а също и от много отдавна. Във всяка религия сме имали хора, които имаха много добре развит този божествен характер. Например можем да кажем, че хората, които живяха преди три–четири хиляди години в Колумбия – Аз открих, че в своите статуи имаха Кундалини, а също и кумбха. Обикновено това, което сме откривали, е, че имаха Кундалини, изразена в три и половина навивки. Сега ви е доказано, че имаме Кундалини в себе си. Знаете, че тази енергия я има в нас. Узнахте също какво се случва, когато се отклоняваме от средната пътека на своето издигане. И тук същата Кундалини, която е изявата на Първичната Майка, ви казва по върховете на пръстите ви какво не е наред с вас, какво пропускате, какъв ви е проблемът. Така че сега, когато сме просветлени хора, станали сме светци и сме над всички други, това, което трябва да правим, е да разберем напълно – не само умствено, но и чрез сърцето си – че сега сте получили божествените вибрации. Божествените вибрации могат да ви кажат къде сте, какви сте, къде е проблемът. Ще ви кажат също, където и да отидете. Например говорих с някои хора, които ходиха в Иерусалим. Те казаха: „Майко, цялото място просто вибрираше от духовни вибрации “. Отидоха в Чиндвара. Някой каза: „Ще открия мястото на Майка. Какво толкова? В края на краищата това не е трудно. Ще го открия по вибрациите “. Каза: „Щом докоснах перона, започнах да подскачам. Казах си: „Какво да правя, къде да отида, още от тук има вибрации, как да стигна до мястото на Майка?!“. Тогава седнал и започнал да се чуди: „Как ще открия сега мястото, където Майка се е родила? “ . Той седял и видял звездата Венера. Последвал я, а после отишъл, попитал и така открил мястото. Така че целият план, цялото нещо в никакъв случай не е направено напосоки.

Ако погледнете дървото, всяко дърво има листа и на всяко листо е дадена възможност да получи слънчевите лъчи. Ако видите, в природата е толкова хармонично, толкова красиво. Ние сме тези, които разваляме природата, защото не разбираме, че сме дошли от природата и че трябва да я уважаваме. Вече много пъти съм ви казвала как човешките същества бяха формирани от различни химикали, които се появиха – въглеродът също дойде от Майка Земя. Всичко това ни води към разбирането, че имаме много голяма отговорност. Цялата работа е отнела хиляди и хиляди, и хиляди години. А сега всички сте достигнали състояние, в което сте станали себе си, познавате своето Себе. Мисля, че трябва да кажа, че това е много голям скок в еволюционния процес. Еволюционният процес започна много, много отдавна. И така, мисля, че е много важно за вас да боготворите Ади Шакти и Ади Кундалини. Абсолютно, без разбиране абсолютно не можете да разберете как сте станали светци – когато ще узнаете в себе си, че сте получили всичките тези центрове тези центрове трябва да се пробудят чрез събуждането на Кундалини и че Кундалини се изявява чрез върховете на пръстите ви. Докато не се идентифицирате напълно с това познание, винаги съществува вероятност да се отклоните от пътеката на своето усъвършенстване.

Много хора, които идват в Сахаджа Йога, виждала съм, срещат сахаджа йоги, които са на половината път, защото са умствено настроени, и започват да спорят: „Как така? Защо това е така? Как така той е сахаджа йоги, пък се държи по този начин?!“. Има толкова много начини хората да се свържат с с енергията на Божественото. В началото ви казах, че Бог се почувства самотен и затова сътвори Ади Шакти, а чрез Нея беше сътворена цялата вселена. Но е истина и че както вие търсите, Божественото също ви търси. И още, че вашето търсене е абсолютно възнаградено, ако разберете простото нещо относно Божественото – че То е този, който ви е дал интелигентност, То е този, който ви е дал мъдрост, То е този, който ви е дал всичко, което имате. Както пеехте: „Всичко, което имаме, ни е дадено от Теб “. Ако случаят е такъв – че всичко, което имате, е дадено от вашата Кундалини, от майчината енергия на вашата Кундалини, тогава е много важно да се разбере каква е нуждата да я държим щастлива и удовлетворена. Трябва да се опитате да разберете какво я прави щастлива.

Както казах, има връзка между реализираните души и Божественото. Божественото е щастливо, когато вие сте щастливи. Или можем да кажем, че когато Божественото ви прави щастливи и вие сте щастливи, тогава Божественото е щастливо. Това е такава връзка! И е толкова близка, толкова тясна! Можем да кажем както между Слънцето и слънчевите лъчи или между Луната и собствената ѝ лунна светлина. Толкова е близка, толкова е твърдо установена, така добре вградена, че трябва да ви даде пълен контрол над самите вас, над своето развитие. Описани са различни начини, по които трябва да се посветите. Разбира се, някой се посвещава от страх, ако някой дойде с меч и каже: „Добре, посвети ми се! “ . Но щом тази личност изчезне, ще вземете друг меч и ще ѝ прережете гърлото. Това посвещаване няма значение. Това е посвещаване, което просто упражнява насилие над вас. Всички такива посвещавания са създавали проблеми, защото има реакция. Но вашето отдаване към Божественото носи изключително много радост. Както солта, която се разтваря в морето автоматично, във водата – автоматично. Това разтваряща природа наистина носи радост, ако само можехте да почувствате в себе си, че сте едно с Божественото, че сте разтворени в океана на Божественото. Тогава това, което приема вашата форма, не е нещо друго, а изключителна обич, състрадание и като резултат – изключителна радост.

Много хора Ми казват: „Майко, много ми е трудно да простя на някого “. Но Аз мисля, че е много ужасно да не простиш някому. Има голяма радост в прощаването. Много велика радост в прощаването! Щом простиш, Божественото взема нещата в Свои ръце и ще се погрижи за теб. Никой не може да те безпокои. Но ти първо трябва да се отдадеш на Божественото. Ето това е прошката. Просто не се тревожи да наказваш някого или да правиш нещо против някого. Божественото поема нещата от теб и прави необходимото. При това по такъв красив начин, че си струва да наблюдаваш как работи. Ади Шакти енергията, това Божествено, е описано във всяка религия. В исляма се нарича Рух, в Библията се нарича Всепроникваща енергия, наречено е Аллак – това, което не може да бъде видяно, Нийранджана – този, който е отвъд всякакви обвързаности, нещо такова. Всичките тези думи се ползват за Божествената енергия. Хората са чели за нея, пеели са за нея, но за нещастие малцина я почувстваха. И когато я почувстваха, не знаеха как да я дадат на другите, как да накарат другите да я почувстват. И каквото и да казваха, то се превръщаше в някаква история, в нещо безсмислено. Никой не можеше да повярва, че са почувствали нещо такова или да си представи, че има такава действително съществуваща енергия. Сега, за късмет, това се е превърнало в голяма степен в универсален факт за всички вас, които знаете, че съществува тази енергия. Сигурни сте относно тази енергия, защото можете да я чувствате в себе си. И когато я чувствате, вие се чувствате много радостни. Можете да разберете дали някой ви казва истината, защото можете да проверите това по вибрации. Трябва да кажа, че Ади Шакти енергията ви казва истината. Например, ако някой ви е наранил, можете да кажете: „Майко, ако простите на тази личност, тогава това не е истината, защото тя определено ме е наранила и ако простя, това означава да приема, че не ме е наранила “. Възможен е този вид аргумент. Ще видите и ще се изненадате, че прощавате на тази личност, защото истината е, че дали прощавате или не прощавате, вие нищо не правите. Тази е истината. Ако поради състрадание простите на някого, състраданието се превръща в истината. Състраданието е това, което ви казва истината. Цялата абсолютна истина, която познавате, е налице чрез състраданието на Божествената енергия. Възможно е понякога хората да казват: „Проверихме вибрациите, Майко, почувствахме го така, но въпреки това се случи“. Няма никаква разлика. Каквото се е случило, се е случило, няма значение. Почувствали сте вибрациите, попитали сте вибрациите и сте действали съобразно тях. Това е всичко. Дали е станало така или иначе, е друг въпрос. Защото е трябвало да се случи по друг начин. Някаква драма се случва. Това е читвилаас – наслаждението на читта на Божественото. Така че тече игра. Ако можете да я видите, тогава не се тревожите – това е игра. Как работи, как е организирана, това не е ваше главоболие. Вие просто трябва да виждате играта на Божественото – как изработва нещата.

Всички сте виждали да се случва това, което наричате чудеса. „Майко, това чудо се случи, онова чудо се случи.“ А Аз зная, че всичко това е чудото на Божественото. Независимо от това вярата ни в Божественото не е толкова просветлена вяра. Когато имаш просветлена вяра, не се безпокоиш за нещата в живота, които са много важни. Ако се получи – добре, ако не се получи – добре. Не бива да се приема, че след като си реализирана душа, целият свят може да падне в краката ти. Не е необходимо. Това е игра, красиво наслаждение на вниманието на Ади Шакти. Ако можете да станете свидетели, ако действително можете да станете свидетели на всичко, тогава това, което се случва, е, че израствате духовно много по-близо. Бих казала, че се разтваряте в Божествената енергия. Това разтваряне трябва да се случи. Затова днешната пуджа е много важна за вас – защото, ако Ади Шакти не беше инкарнирала, тази работа нямаше да бъде свършена. Това не можеше да се случи. Защото трябваше да е нещо, което би обхванало всички ъгълчета на човешкия живот, всичките аспекти на човешкия живот. Трябваше да е такава инкарнация, която би могла абсолютно да види човешкото същество като цяло. Не само физическото му себе, умственото му себе, емоционалното му себе или личните му идеологии, или придирчивата му доминация. Не – като цяло, като човешко същество. А човешките същества, както ви казах, вътрешно всички са напълно еднакви. Някои са по-чувствителни и търсещи искрено, други не търсят искрено, а някои изобщо не търсят. Но търсенето също ви е дадено от Ади Шакти.

Случва се така: в еволюционния процес една риба излезе от Майката. От онова море, което е като Майка. Чрез морето излезе. След това излязоха около 10–12 риби. След известно време излязоха цели рибни пасажи. По същия начин беше осъществена вашата еволюция. Всъщност ние мислим, че имаме достатъчно голям брой, че сме надхвърлили броя (неясно) или можем да кажем това, което св. Йоан е казал. Вече я надхвърлихме. Няма значение. Няма значение. Знаете ли, изглежда, че това е много плодородна сфера, много плодовито време – Кали юга, в която има толкова много хора, които приемат Божествеността. Имам предвид, че това е точното време да се направи това.

Вчера, когато видях пиесата ви – Аз Самата съм видяла всичко това и се чудех: „Какво ще се случи с тези хора? Как ще поемат към Сахаджа Йога ?“. Те поеха, поеха, поеха към духовността! Вижте, всичките отклонения, които виждате в днешно време, не бива да ви безпокоят много, защото нещата така трябва да бъдат. Това е драма, игра и трябва да знаете, че в нея нещата ще се осъществят по такъв красив начин, че след известно време няма да откривате нищо друго освен Божественото, разтварящо всичките безполезни неща, които имаме, каквито са вашата обусловеност и егото. Ще имаме толкова много хора в Сахаджа Йога. До 2000-та година ще имаме много, много сахаджа йоги по целия свят. Щом веднъж имаме много хора, много ще скочат в нея. Такава е човешката природа. Няма да се насочат към нея, докато няма налице много хора. И след като множеството е налице, ще скочат в нея.

Някои хора постоянно се безпокоят: „Майко, какво ще стане с другите? Ние сега сме в Рая, наслаждаваме се на живота, но другите ?“. Всичко ще се изработи. Ще се изработи, но вниманието ви трябва да е върху: „Как мога да разтворя другите в океана от радост, от състрадание?“. Ще се удивите, че единствено собственото ви състрадание е това, което ще ви дава сила. Това състрадание във вас – когато виждате, че хората са напълно потънали, напълно разрушени. Самото ви състрадание ще ви прави могъщи. И ще правите всичко необходимо, ще се откажете от всички несъстоятелни дейности и действително ще се посветите на еманципацията на другите хора. И удивително, когато правите това, собственото ви духовно ниво ще се издига!

Както виждате, бих казала, когато разтваряте примерно сол във вода, водата се издига. По същия начин, когато все повече хора идват в Сахаджа Йога, Божествената енергия ще се изявява все повече. Тя вече се изявява. Но колкото повече хора бъдат налице, толкова по-голяма изява ще има, защото ще бъде така, сякаш ще работят много канали. При положение, че всички знаем, че съществува Божествена енергия, всички сте получили Реализацията си и всички сега сте свети хора, трябва да отидем при хората, които бяха като вас. Например имаше суфи, натпанти, гностици – всякакви видове хора във всякакви религии. Какво направиха те? Всички излязоха да пробуждат другите хора за факта, че съществува Божествена енергия. Всъщност те не можеха да дават Реализация, не можеха да докажат това, обаче я постигнаха, говореха за нея, пееха за нея. Това, което трябва да разберем, е, че нищо не бива да ви възпира да изразявате своето състрадание. Когато знаете, че хората потъват, че са в ужасно объркване, това е един вид огромна, бих казала, яростна атака на злото върху човешките същества. И ако имате състрадание в себе си, всички ще излезете да ги спасявате. Такава е работата на читвилаас – на наслаждението на вашето внимание. Самото ви внимание ще се наслаждава, когато започнете да довеждате повече хора в Енергията на Божественото. Без Божественото няма спасение за човешките същества. Това е нещо, което всеки приема, всеки казва така. Обаче нямат идея какво е Божественото и какъв е начинът да Го достигнат. Докато всички вие притежавате това, притежавате енергията за събуждане на Кундалини. Знаете всичко за чакрите, знаете всички дефекти на чакрите, можете по вибрациите да откривате истината за всяко нещо. Колкото повече ползвате тази енергия, толкова по-добре ще бъде. Трябва да отидете до места, на които досега не сте били. Нямаме много хора от черната раса, мисля, от Африка. Така че мисля за отиване през следващата година в Африка, за да изработим нещата. Имаме и много други области, за които откривам, че трябва да изработим нещата. Ако това състрадание е във вас, то ще ви зове да вършите също работа, която ще донесе утеха на хората, които дори не търсят. Аз вече съм заета с формирането на неправителствена организация, което действително ще създаде много красиви институции за хора, които нямат нищо. Те гладуват, имат неприятности, подложени са на големи мъчения. Само вие можете да направите това, защото, идвайки в Сахаджа Йога, сте отхвърлили своята ненаситност, отхвърлили сте своята лъст. Край! Сега сте толкова свободни, толкова независими. При това положение състраданието не може да приеме някаква друга форма. Виждала съм много хора да започват този вид работа, а след това стават лидери или забогатяват, или обират другите. Вие това няма да направите. Вие наистина сте, както е казал Христос, солта – солта, която е напълно разтворена в Божественото. И тази сол ще разтвори много други, щом започнем да разпространяваме така. Не казвам, че трябва да станете като мисионери или нещо подобно – обръщащи хората в Сахаджа Йога насила. Не. Преди всичко трябва да се погрижим за това, което им липсва. Всъщност има много малко хора в този свят, които са почтени, които не ламтят. Познавах хора, които изобщо нямаха никаква ненаситност, но щом получиха някаква власт, започнаха да показват такава лакомия, че е учудващо, че си познавал някого, който никога не е правил такова нещо, и изведнъж откриваш, че проявява такава лакомия, че не можеш да повярваш. Но не и сахаджа йогите. Сахаджа йогите няма да постъпят така. Те ще се наслаждават на своето състрадание, не на нещо друго, не на лъстта си, не на лакомията си, а също и на така наречените отклонения, каквито са приемането на опиати, пиенето и други безсмислени неща. Защото знаят на какво се наслаждават, къде лежи тяхното наслаждение. Научите ли къде лежи наслаждението, ще се опитвате да имате повече от него, още и още. Сега за вас е толкова лесно да правите това. Трябва да кажа, че както мъжете изработват нещата, жените също би трябвало да правят това. Защото жените имат повече чувство за състрадание, повече чувство за състрадание и прошка – нормалните жени, не говоря за онези, които не са нормални. Знаете, че говоря за нормалните жени. Трябва, защото те са майки, имат деца, узнали са какво е обич към децата. Майката нищо не очаква, само иска детето ѝ да е добре и щастливо и се наслаждава на своето дете. Това е всичко. Ако си жена, в теб е вградено състраданието. Виждала съм малки момичета, които също, ако видят бебенце, се впускат към него, радват се да го вземат в ръце; имат кукли и се грижат за тях също като за собствени деца. Така че за жените трябва да е много по-лесно да показват състрадание, да го изразяват и да го изявяват. Така би трябвало да е. И тъй като всички сте женени, съпрузите ви ще се чувстват много по-силни, благодарение на собствената ви божествена природа. Какво жертвате? Някой казва: „Жертвам това за Бог, жертвам онова за Бог “. Какво има да се жертва за Бог? От какво се нуждае Бог? Той не се нуждае от нищо. Какво има за пожертвование? Жертвате само умовете си. Това е всичко, което мога да кажа. Никаква мъдрост няма. Няма какво да жертвате. Ако нещо трябва да се направи, трябва да се направи. Виждала съм някои жени да идват при Мен: „Майко, трябва да готвим, трябва да се грижим за децата, за дома, това, онова... “. Какво е това? Иначе какво ще правите? Какво ще правите цял ден? Като прилепите, които цял ден висят – ще увиснете ли? Трябва да правите нещо. Докато вършите това, просто няма нищо велико, да знаете. А после – „Да жертваме! “. Не зная какво ще жертвате? В действителност това, което жертвате, е своята радост, своето щастие. Ако постигнете състоянието на наслаждение на собственото си Себе, тогава никога няма да сте уморени, никога няма да недоволствате. Винаги ще казвате: „Майко, наслаждаваме се на всичко“.

Нещо много важно, което трябва да осъзнаем, е, че дали някой е жена или мъж, имат едно и също нещо – това, което наричаме Кундалини. Обаче жената, както знаете, е повече наляво. Има повече енергия на състраданието. По същия начин мъжът има повече енергия на действието. Така че състраданието трябва да стане активно. В тази комбинация всичко ще се осъществява по много красив начин. Но ако това равновесие липсва, ще е трудно. Видях, че повечето женитби, които имаме, са били успешни. Но някои от тях не са, защото, мисля, някои от жените са били мъже, а някои от мъжете са били жени. И понякога наистина съм много нещастна, боли Ме, като гледам как ненужно създават проблеми. И двамата са сахаджа йоги. Ако не бяха сахаджа йоги, мога да разбера. Ако сахаджа йоги се оженят за несахаджа йоги, мога да разбера. Но и двамата са сахаджа йоги! Тук трябва да разберете връзката между Всемогъщия Бог и Ади Шакти. Тя е пълно единение, пълно разбиране. Всемогъщият Бог е зрителят, Той наблюдава работата на Ади Шакти. Тя е състрадание, разбира се. Не казва, че нещо трябва да бъде разрушено или убито. Тя е състрадание. Но Той е този, който поема нещата в Свои ръце, ако някой се опитва да направи нещо срещу Ади Шакти. Той е този, който поема ангажимент и променя цялата сцена по такъв начин, че не разбираме как се е случило, как са изработени нещата. Това, което трябва да правите, е да се наслаждавате на играта. По същия начин сахаджа йогите трябва да са единни, трябва да имат разбиране, наслаждение едни спрямо други. Ако един сахаджа йоги не може да се наслаждава, кой ще се наслаждава на живота?

Не мога да разбера – този, който има събудена Кундалини, който е почувствал Всепроникващата енергия на любовта, който знае какво е Истината, който е в пълно единение с Божественото – как може такава личност по какъвто и да е начин да има някакъв вид проблем? Трябва да осъзнаете, че седите в сферата на Всемогъщия Бог. Влезли сте в Неговото Царство и сте във вниманието, в състраданието на Ади Шакти. Но е така – ако накараш просяк, който е просил през целия си живот, да седне на трона, той ще продължи да проси, седейки на този трон. Така че понякога положението е такова и със сахаджа йогите.

Понякога получавам смешни писма и започвам да се чудя, този човек все още ли е в преддверието на ада, все още ли не е сахаджа йоги, нито човешко същество. Той е някъде по средата, мисля. Така че поне това състояние би трябвало да бъде преодоляно от всички вас, защото то прави лошо впечатление на другите хора, а също и за собствения ви живот.

За собствения ви живот е много важно да израснете напълно в разбирането на енергиите, които сте получили, и на обичта, която има вашата Майка. Какво означава, когато казвате, че се отдавате на Майка? Какво трябва да отдадете? Просто помислете за това. Отдавате това, което е изопачено, което е разрушително, което ви обърква, това, което са вашето его и обусловеността ви. Това е всичко, което отдавате. Просто за да се пречистите, да се наслаждавате на своето Себе и да познавате Всемогъщия Бог. Ако не познавате своето Себе, как ще узнаете Бог? Невъзможно е. Така че, за да узнаете своето Себе, трябва да еволюирате.

Зная, че има някои велики сахаджа йоги, също и сахаджа йогини. Много са. Но все още, трябва да кажа, че има много други сфери, в които всичките тези високо еволюирали сахаджа йоги трябва да влязат и да изработят нещата. Можете да го направите. Бях изненадана, че на това място, когато за първи път дойдох в Рим – бяхме обявили това – нямаше и един единствен човек в залата. Така че Си казах: „Господи, какво ще стане в тази страна? “. Сега имаме толкова много сахаджа йоги. Невероятно!

Обаче както това се разпростира настрани, така трябва да израства и нагоре. Както се разраства количествено, още повече трябва да расте качествено. С качественото ви израстване все повече хора ще идват. Зная, че през цялото време сте толкова колективни, че постоянно чувствате: „Майко, чичо ми все още не е сахаджа йоги. Вижте, Майко, брат ми все още не е сахаджа йоги“. Зная, че имате усещането: „Баща ми все още не е сахаджа йоги“. Забравете за тях. Но достигнете до онези, които търсят. Те са истинските ви роднини. После, когато всичките тези хора се присъединят, вашите бащи, майки, братя, сестри, деца, всички ще скочат вътре. Те са такъв тип – ще чакат и чакат, и чакат. Не са търсачи. Но онези, които са търсачи, тях трябва да търсите, да откриете къде са. Разбира се, вниманието Ми е с вас и всеки път, когато помислите за Мен, ще бъда изцяло на вашите услуги. Каквото и да поискате, ще съм на разположение, за да ви помогна по всякакъв възможен начин. Всяко нещо, което считате за трудно, не е. Вие се нагърбвате с него. Но ако го оставите на Всепроникващата енергия на божествената любов, на Ади Шакти енергията, на Парамчайтаня, нищо не е трудно, нищо не е толкова зле, че да не можете да се справите. Не зная, ако трябва да говоря за Ади Шакти, ще отнеме най-малко 10 часа. Затова мисля, че е по-добре да спра сега и да запазим нещо за следващата Ади Шакти пуджа.

Някой Ме попита: „Необходимо ли е да имаме тази пуджа?“. Мисля, че ако има каквато и да е пуджа, трябва да я направите. Тази е Ади Шакти. Много е важно да се изпълнява тази пуджа, защото така израствате, отражението се подобрява и вие израствате все повече в себе си чрез Ади Шакти енергията, тоест чрез енергията Кундалини. Както знаете, Ади Шакти има собствена Кундалини, която е Ади Кундалини, а отражението Ѝ във вас е Кундалини. Трябва да боготворите. Това е най-добрият начин да доставите удоволствие на собствената си Кундалини, на собствената си Майка, която ви е дала второ раждане.

Бог да ви благослови!

Н.Св. Шри Матаджи Нирмала Деви