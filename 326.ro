Sahastrara puja, “Atingeți starea Sahaj”,  Cabella Ligure (Italia), 07 Mai 2000.

Cu 30 de ani în urmă... Cu 30 de ani în urmă, când Sahasrara a fost deschisă, era întuneric peste tot. Oamenii erau atât de ignoranţi! Nu aveau nicio idee despre ce ar fi trebuit să caute. Desigur, am văzut că doreau să găsească ceva care le era necunoscut. Dar ei nu ştiau, nu ştiau ce era acel lucru necunoscut pe care trebuiau să-l găsească. Şi erau oameni extrem de ignoranţi cu privire la ei înşişi, la ceea ce-i înconjura, și privitor la scopul lor în viaţă. Nu ştiam cum să deschid acest subiect cu ei.

Când Sahasrara a fost deschisă, M-am gândit să încerc să dau Realizarea unei singure doamne. Era o doamnă în vârstă, şi mai era încă o doamnă care începuse să vină. Doamna în vârstă şi-a primit Realizarea şi apoi cealaltă doamnă, care era mult mai tânără, Mi-a spus că are crize şi că este posedată. O, Doamne! Am spus: „Cum îi voi da Realizarea?” Dar cumva s-a vindecat foarte repede şi şi-a primit şi ea Realizarea. Este o cunoaștere neștiută.

De asemenea, fiinţele umane, în egoul lor, nu vor să accepte că nu sunt complete încă, că trebuie să-și primească Realizarea. De asemenea, stilul lor de viaţă era de așa natură, încât nu aveau deloc timp pentru ele însele. Mi-a fost foarte greu să-i conving pe oameni să-şi primească Realizarea Sinelui, pentru că ei credeau că e ceva imaginar, ceva complet irealizabil. Credeau doar în acei guru care le-ar fi spus: „În regulă, fă acest ritual, Karmakand. Atât.” Iar ei făceau tot felul de ritualuri sub îndrumarea binevoitoare a gurului lor, fără să ştie că mai întâi trebuie să își cunoască Sinele, lucru spus clar de toate marile încarnări, de toţi sfinţii. Nu a fost numai credința Mea, că oamenii trebuie să-şi primească Realizarea Sinelui, ci a fost ideea tuturor acelor încarnări și sfinți. Ei au spus unul după altul, secole la rând: „Căutaţi-vă Sinele!” Iisus a spus: „Cunoaşte-ţi Sinele!”, Profetul Mahomed a spus la fel, Nanak Sahib a spus acelaşi lucru. Dar nimeni nu a încercat să-și dea seama că aceste ritualuri nu sunt ultimul lucru în viață, că ele nu-și vor îndeplini scopul şi că trebuie să vă primiţi Realizarea.

Deci, numai aceste două doamne şi-au primit Realizarea. Așa stând lucrurile, M-am gândit să mergem pe malul mării – şi în jur de 30 de persoane au venit cu Mine. Vorbeau într-un mod caraghios întrebându-se cum ar putea să-și primească Realizarea, că n-o merită, că n-au fost oameni foarte buni, tot felul de lucruri, condamnându-se singuri. Din acel grup și-au primit Realizarea în total 12 persoane, inclusiv cele două doamne care o aveau dinainte. Acesta este un semn că mişcarea de cunoaştere a Sinelui este foarte lentă, iar oamenii nu înţeleg de ce ar trebui să se cunoască pe ei înșiși. Eram foarte dezamăgită, pentru că nimeni nu Mă înţelegea. Dar într-o zi s-a întâmplat ca la unul din programe să vină o doamnă. Era posedată. Şi a început să vorbească în limba sanscrită. Era doar o servitoare. Toată lumea a rămas surprinsă. Iar ea le-a spus: „Nu ştiţi cine este Ea de fapt” şi a început să Mă descrie așa cum sunt înfățișată în Saundarya Lahari. Mă întrebam ce este cu această doamnă! Vorbea ca un bărbat, avea o voce masculină. Credeți sau nu, era foarte posedată iar oamenii au început să-i pună întrebări. Apoi au venit să Mă întrebe: „Mamă, este adevărat ce spune?” Am spus: „Ar trebui să aflaţi voi singuri.” Pentru că în acele zile, oamenii erau de o asemenea natură încât dacă le spuneai ceva de genul ăsta, ar fi plecat pur și simplu. Numai cu falşii guru, care ar fi spus: „În regulă, daţi-mi 5 rupii”, ar fi fost fericiţi, având sentimentul că-și pot cumpăra gurul și că nu trebuie să-și mai facă griji pentru nimic, că nu trebuie să mai facă nimic.

Lucrurile au început treptat să se îndrepte. Îmi amintesc că aceşti oameni care îşi primiseră Realizarea M-au rugat: „Mamă, permite-ne să facem Durga Puja!” Durga Puja era considerată a fi foarte dificilă, iar brahminii în mod normal nu erau pregătiţi s-o facă, pentru că nu erau suflete realizate. Obișnuiau să aibă convulsii şi tot felul de probleme după. Așa că cei care doreau această Puja au chemat șapte brahmini şi le-au spus: „Nu vă faceţi griji, nu vi se va întâmpla nimic, pentru că acum aveți în fața voastră obiectul venerării, nu este un fel de Murti Puja sau așa ceva, ci este venerată o formă umană.” Erau de-a dreptul speriaţi. Au venit, dar s-a petrecut ceva cu ei. Au început să spună mantrele, totul, cu mare încredere. Vibraţiile au început să se reverse peste tot. Eram chiar lângă mare și am auzit marea cum vuia. Dar oamenii n-au înţeles. Cu excepția celor şapte brahmini, ceilalţi au spus: „Nu ni s-a întâmplat nimic, totul a decurs foarte bine!” Cred că acesta a fost primul miracol al Sahaja Yogăi.

Vedeţi, necazul cu mintea umană la acest nivel sau în aceste timpuri, este că  oamenii îşi dau prea multă importanţă şi se cred grozavi. Își închipuie deja că sunt măreți și gândesc: „Ce e de aflat despre noi înșine? Ne știm deja foarte bine.” Deci puterea fundamentală a căutării este umilinţa. Crezând că ştiţi totul, nu puteţi să fiţi umili şi nu puteţi căuta. Dacă totuși căutați, nu vreți să urmați calea nimănui și spuneți: „Noi avem propria noastră cale, vom urma propria cale. Facem ce vrem noi.” Şi am întâlnit astfel de oameni în diferite ţări, care au venit doar să asculte discursul Meu şi atât. Dar n-au vrut să-şi primească Realizarea; unii şi-au primit Realizarea, au primit-o, dar au pierdut-o. Într-un fel, a fost o poveste atât de amuzantă pentru Mine, faptul că le dădeam Realizarea, nu le luam bani pentru asta, nimic, călătoream pe banii Mei, şi cu toate acestea, cum de oamenii nu-şi dădeau seama de valoarea Realizării Sinelui?

Apoi, un domn care-şi primise Realizarea în primul lot Mi-a spus că societatea de azi este o societate de consum – că aşa este numită, nu contează – aşa că, până când nu voi lua bani de la oameni, ei nu vor aprecia acest lucru. „Lăsaţi-i să simtă că au plătit pentru Realizare. Deci încă de la intrare cineva ar trebui să le ceară bani, altfel nu vă vor accepta.” Am spus: „Dar nu poţi vinde Realizarea. Este ceva fals. Nu poţi vinde oamenilor Realizarea Sinelui.” „Atunci nu veţi reuşi”, Mi-a răspus. „La ceilalţi guru acesta este lucrul principal, acceptă banii şi le spun oamenilor: „Aduceţi suma asta, faceţi acest lucru. Există o taxă.” În felul acesta egoul este satisfăcut iar oamenii îi urmează pe falşii maeștri. Conștientizează această falsitate mai târziu, pentru că suferă mult de tot felul de probleme fizice şi mentale. Dar când ajung să conștientizeze, sunt deja cazuri pierdute.

Ei bine, Sahasrara nu a fost descrisă până acum în nicio carte. Deşi s-a vorbit despre ea – în cărţile noastre străvechi din India, se vorbeşte de asemenea despre Sahasrara – nimeni nu a descris-o decât ca având o mie de petale. Cel puţin, dacă ar fi fost meţionat ceva despre ea, Mi-ar fi fost mai uşor pentru că aș fi putut arăta că este scris și în acea carte. Pentru că aşa sunt oamenii, trebuie să fie scris într-o carte, pentru ca ei să poată accepta. E o situaţie foarte dificilă, pentru că nimeni nu a dat până acum Realizarea în mod colectiv, deci nimeni nu a descris asta în amănunt, cu excepția a una-două persoane care au scris clar despre Kundalini. De fapt nu a fost foarte clar, totul fiind scris în mod poetic astfel încât oamenii să cânte imnurile. Însă ei nu le înţelegeau. Dar Mă gândeam mereu la acei oameni ce s-au pierdut în căutarea lor, ce se va întâmpla cu ei și cum aş putea să le dau Realizarea Sinelui. Experienţele au fost atât de oribile, dar nu contează. Am continuat și am mers mai departe şi am rezolvat toate problemele.

Desigur, am întâlnit şi oameni care erau foarte cruzi şi insolenţi, care Mi-au creat necazuri atât Mie cât şi Sahaja Yoghinilor. Toate aceste lucruri ar fi trebuit într-adevăr să-Mi reducă entuziasmul. Dar dimpotrivă, am început să Mă gândesc: „De ce? De ce sunt oamenii aşa?” Apoi am înţeles un lucru, că nu putem da Realizarea Sinelui întregii lumi. Aceasta este Judecata de Apoi. În aceste timpuri oamenii trebuie să decidă care este cel mai important lucru. Trebuie să se cunoască pe ei înşişi şi să înţeleagă ce au primit. Nu înseamnă să avem doar un număr mare de Sahaja Yoghini care să ajute, ci înseamnă să avem Sahaja Yoghini cu adevărat puternici.

Apoi am văzut oameni care au fost vindecaţi de multe boli, dar cei mai mulţi dintre ei s-au pierdut. Unii, care erau dependenţi de droguri – au renunţat la droguri, au renunţat la alcool, la fumat. Eu nu v-am spus niciodată să renunţaţi la aceste lucruri. Ştiam că odată ce Kundalini se ridică, veți renunţa la ele automat. Şi s-a întâmplat. Astfel, oamenii au devenit atât de puri și frumoşi şi au început să se bucure de viaţă. Dar nimeni nu voia să-i creadă. Când s-au dus şi le-au spus celorlalți oameni, replica lor a fost: „Oh, aţi înnebunit!” Nu puteau crede că au reușit să renunțe la alcool, că nu mai fumează. Le spuneau: „Noi vrem să bem, și ce-i cu asta?” Vedeţi, identificarea pe care am găsit-o la aceşti oameni era cel mai adesea cu un tip de plăcere foarte ușuratic. Se bucurau de lucruri imorale, care nu aveau nicio legătură cu Spiritul. Treptat, desigur, lucrurile au început să se rezolve.

Şi totuși, aş spune că nu ne putem aştepta, ca în această Kali Yuga să avem miliarde şi miliarde de oameni în Sahaja Yoga, deşi este atât dorinţa Mea cât și a voastră, deşi vreţi ca ei să-şi primească Realizarea Sinelui, prin care pot avea atâtea beneficii. În primul rând, starea fizică se îmbunătățește. Mulţi oameni au fost vindecaţi. Iisus a vindecat doar 21 de oameni, dar câte mii au fost vindecați prin Sahaja Yoga, nu ştiu.

Mai există de asemenea și o altă mare problemă cu fiinţele umane, și anume că citesc tot felul de cărţi şi nu au o idee clară cu privire la ce ar trebui să descopere, cu privire la ceea ce caută de fapt. Este o mare problemă. Şi indiferent ce găsesc într-o carte, vor încerca să urmeze. Vreau să spun că sunt foarte labile. Trec de la un lucru la altul şi de aceea progresul în Sahaja Yoga este mult mai dificil. Foarte dificil – pentru că dacă mergeţi pe o cale şi începeţi să săriţi de la una la alta, aţi putea să regresați, în loc să progresați. Dar prin asta ei înțeleg că fac uz de libertatea lor. De fapt, fără Realizare, nu aveţi libertate în nimic. Libertatea este starea prin care ştiţi foarte bine ce sunteţi, ştiţi de ce sunteţi capabili. În acea libertate ar trebui să primiți toate binecuvântările. Dacă nu aveți aceste binecuvântări, atunci nu sunteţi liberi! Există ceva greşit, undeva, în viața voastră, pentru că odată ce vă primiţi Realizarea, deveniţi oameni absolut liberi. A fi liberi înseamnă să fiți călăuziți de propriul vostru Spirit. Spiritul, aşa cum ştiţi, este reflexia Divinului, reflexia lui Dumnezeu Atotputernic. Dacă toţi au aceeaşi reflexie trezită în interior, atunci ea acţionează în conștiința lor și toți vor ști ce este bine şi ce este rău, ce este constructiv şi ce este distructiv. Nu este un gen de falsă satisfacţie pe care o simțiţi, ci sunteți în completă realitate. Simţiţi realitatea şi asta trebuie să vi se întâmple.

Primul lucru în Sahaja Yoga este că aveţi experienţa, experienţa percepției lui „spanda” (pulsaţia), briza răcoroasă, în vârfurile degetelor voastre. Fără experienţă n-ar trebui să credeţi nimic. Asta înseamnă că acum a apărut o nouă dimensiune în traseele voastre nervoase, astfel încât puteţi simţi sistemul subtil, care nu vă era cunoscut înainte. Sistemul vostru nervos simpatic exista deja, dar n-aţi ştiut niciodată cum funcţionează. Cunoaşterea despre voi înşivă era foarte săracă, dar după Realizare, dintr-odată totul s-a luminat, dintr-odată aţi început să-l simţiţi, ca pe ceva nou în interiorul vostru. Uneori, încă mai trebuie să luptaţi cu egoul vostru, trebuie să vă depăşiţi ignoranţa. Pentru că Realizarea vă dă cunoaştere absolută, cunoaşterea absolută care nu poate fi contestată. Este unică – cum se spune, „Ekam-eva Satya” (adevărul este unul). Şi când primiţi acea cunoaştere, atunci puteţi să o și verificați, puteţi descoperi dacă este corectă sau nu. Este ceea ce vi s-a întâmplat tuturor. Iar voi aţi primit deja vibraţiile prin care puteţi simţi asta. Spre exemplu, ar putea fi niște suflete nesatisfăcute cu privire la Sahaja Yoga. Dar voi puteţi descoperi prin vibraţii care sunt acei oameni şi ce fac de fapt. Prin vibraţii puteţi descoperi dacă ei au atins sau nu acel nivel al realităţii, puteţi descoperi cât de evoluați sunt aceşti oameni care încearcă să vă contrazică sau încearcă să vă spună altceva. Veți ști în vârfurile degetelor voastre. Aceasta este Kiyama, despre care a vorbit profetul Mahomed.

Zilele trecute – trebuie să vă povestesc o experienţă – un  domn care venise de la televiziune, cunoscut ca o mare vedetă, a început să-Mi pună întrebări foarte caraghioase, fără niciun fel de relevanţă. Numele lui era Abaz, așa că i-am spus: „Abazmya, iroseşti atât timpul tău cât şi pe al Meu. Poţi să treci direct la întrebările potrivite?” Şi atunci a zis: „Sunt împotriva oricărui tip de fundamentalism”. „Dar Eu nu sunt fundamentalistă. Cum știi dacă sunt așa sau nu?” Atunci a spus: „Încerc să aflu”. „În regulă, ţine mâinile spre Mine. Profetul Mahomed a spus că atunci când va avea loc Kiyama, mâinile voastre vor vorbi”. Veţi fi uimiţi – a început să simtă imediat briza răcoroasă în mâini. A spus: „Ce se întâmplă cu mine?” Am spus: „Despre asta era vorba! Nu are rost să argumentezi, să vorbești despre acest subiect, nu are rost să pui întrebări, experimentează și verifică singur!” A fost atât de uluit şi după aceea, n-a publicat niciodată nimic din ce a vorbit cu Mine.

Încerc să spun că, dacă oamenii ajung la adevăr şi ştiu că este adevărul, nimic nu-i mai poate face să coboare – dacă au ajuns la adevăr, din nou spun. Puteţi vedea în viaţa tuturor oamenilor măreţi că ei sunt convinși de un adevăr, nu doar citind sau crezând în el, ci având experiența lui. Dacă pot simți adevărul în sistemul lor nervos central, atunci este imposibil să se abată de la el. Spre exemplu, puteţi vedea că atunci când o sămânţă devine copac, nu mai puteţi transforma copacul în sămânţă. Sămânţa este sămânţă. Dar când sămânţa se transformă în copac, nu poţi să o faci să revină la stadiul de sămânţă. Copacul poate crea mai multe seminţe, asta e altceva. În acelaşi fel, odată ce vă primiţi Realizarea şi odată ce aţi devenit una cu Divinul, nu mai poate fi vorba ca voi să mergeți în jos, în afara cazului în care voi înșivă vă doriți să o faceți. Este de-a dreptul remarcabil cum dobândiți această proprietate, cum dobândiți această abilitate şi această capacitate, iar după aceea n-o mai pierdeţi!

Desigur, mai întâi trebuie să creşteţi și pentru asta trebuie să meditaţi. Dar această meditaţie, odată ce o faceţi, întreaga voastră fiinţă devine atât de iluminată şi de frumoasă, încât nu vreţi să vă mai lipsească. Vreţi să fiţi acolo şi să vă bucuraţi pentru totdeauna! Dar, desigur, vreţi să o dăruiți şi altora, pentru că observați că vă bucuraţi atât de mult. De exemplu, văzând pe cineva flămând pe stradă, iar voi sătui fiind, simțiți nevoia să îi dați acelei persoane să mănânce. În acelaşi fel, oamenii caută frenetic în această lume, aleargă peste tot, fac tot felul de lucruri. Ei vor să le spuneți, fie că vor crede sau nu. La început, ar putea chiar să vă respingă, să vă provoace, să vă sfideze de asemenea. Pot face orice. Dar voi ştiţi sigur că sunteţi pe calea cea dreaptă, că aveți o stare corectă a minții care este o stare Sahaja. În sanscrită această stare este numită „Sahaja Avasthā”. „Sahaja Avasthā”. În Sahaja Avasthā nu reacţionaţi. Nu reacţionaţi. Vedeţi doar şi apreciaţi. Iată, am venit și am văzut această frumoasă reprezentare a Sahasrarei, traversarea tuturor chakrelor până acolo sus iar de acolo începe... o expresie foarte frumoasă! Dar oricine altcineva ar spune: „O, această combinaţie de culori nu este potrivită. De ce... de ce au folosit culorile astea? De ce nu folosesc altceva?” Și continuați în felul ăsta, căutând cusururi altora. Şi această problemă vine de fapt din creierul vostru care încă nu este iluminat. Nu vă puteţi bucura de nimic, pentru că reacţionaţi, reacţionaţi tot timpul. Reacționați și dacă cineva spune ceva drăguţ. Dacă cineva spune ceva rău, cu siguranţă reacţionaţi! Fără îndoială!

Aşadar, trebuie să înţelegem că nu suntem liberi să reacţionăm, nu suntem atât de superficiali încât să reacţionăm. Noi am fost creaţi pe un piedestal foarte înalt. Care este sarcina noastră? Este de a ne bucura! Bucuraţi-vă de toate! Acea bucurie este binecuvântarea Divinului! Vă puteţi bucura chiar şi de agitație, de cazne. Vă puteţi bucura de toate, dacă vedeţi esențialul: că nimic nu i se poate întâmpla Spiritului vostru, care este o lumină reală. Orice suferinţă aţi avea, orice vă închipuiți că vă creează necazuri, în realitate, lumina silenţioasă a Spiritului vă face cu adevărat plini de bucurie. Şi daţi bucurie și altora. Nu vă gândiți cum să dați bucurie, nu planificați asta, ci o faceți în mod automat, spontan. Şi actul de a dărui bucurie este de asemenea lipsit de efort, sahaj, pentru că sunteţi în starea Sahaj. În starea Sahaj voi doar priviți lucrurile cum se desfășoară. Simțiți că totul este ca o piesă de teatru, cuprinzând stiluri diferite, iar voi le priviți, le urmăriţi şi simțiți bucuria emanată de ele. Nu este important să spui: „Îmi place una, îmi place alta” - nu! Acel „eu” căruia îi place nu este altceva decât ego şi vă ţine departe de bucuria care este realitate, care este reală.

Tot ceea ce consideraţi supărător în această lume, dacă îl vedeţi din alt unghi, din „Sahaj Sthiti” (poziţie iluminată), nu veţi mai simţi că vă deranjează. Dar ar trebui să aveți o viaţă superioară, un standard superior ar trebui clădit în interiorul vostru. Zilele trecute am avut o întâlnire cu un grup de birocraţi şi le-am spus că ştiu că salariile sunt mici, că au impresia că alţii sunt plătiți mult mai bine, că au mult mai multe facilităţi, dar există o cale prin care se vor bucura realmente de munca lor, și asta se va întâmpla dacă vor avea patriotism, „Desha Bhakti”. Dacă aveţi patriotism pentru ţara voastră, sacrificiile, oricât de multe, vă vor da satisfacţie. Veţi dori să daţi totul. Şi veți putea trece prin tot felul de aşa-zise situații degradante și pline de deznădejde, fără ca măcar să simţiţi asta în interiorul vostru. În acelaşi timp sentimentele voastre vor deveni foarte profunde.

De exemplu, călătoriți şi deodată întâlniți o persoană bolnavă. Puteți simţi prin vibraţiile voastre că acea persoană e bolnavă. Imediat simpatia şi iubirea încep să curgă spre acea persoană, imediat încercați să o ajutaţi. Dacă este posibil, veţi încerca chiar s-o vindecaţi. Pur şi simplu întreaga voastră fiinţă devine asemeni unui ocean, care absoarbe toate râurile şi toată apa în orice formă a ei, în interiorul „abdomenului” său, aș spune. Pur și simplu absoarbe doar tot ce este acolo. Asta nu îi face rău acelei persoane, nu o deranjează. Iubirea sa îl transformă într-o personalitate copleșitoare. Nu-şi arată puterea. Nu se preocupă de propria importanţă. Dacă cineva încearcă să-l insulte, în regulă, nu contează. Ce îl poate insulta?

Şi astfel de oameni care au atins acea „Sahaj Avasthā” sunt cei mai mari creatori de artă, de muzică, de idei mărețe. Şi de aceea, aceste lucruri supravieţuiesc. Mulţi oameni scriu, dar apoi dispar. Mulţi oameni creează, însă nimănui nu-i pasă de creațiile lor. Dar tot ceea ce creează sufletele realizate este de natură eternă! Pentru că ei sunt acum în oceanul eternităţii, sunt în oceanul purităţii, unde nu există sub nicio formă ideea de a face rău cuiva, sau de a crea necazuri cuiva. Există o protecţie atât de mare pentru ei. Pur și simplu nu pot fi răniţi, pentru că au intrat de fapt în împărăţia lui Dumnezeu. Deci cine ar îndrăzni să vă rănească sau să vă facă necazuri?

Am văzut o astfel de bunăstare la Sahaja Yoghini, o asemenea generozitate și atâta înțelegere a lucrurilor. Nu trebuie să le ţin discursuri despre ce n-ar trebui să facă. Nu, nu mai este nevoie. Şi cei care nu s-au maturizat încă în Sahaja Yoga ar trebui să încerce să se maturizeze. Nu vă faceţi griji pentru cei care nu sunt maturi şi creează probleme. Ar trebui să vă fie milă de ei! Ar trebui să vă fie milă de astfel de oameni atât de imaturi.

Astăzi am un sentiment extraordinar, pentru că se împlinesc 30 de ani de când cutreier peste tot, și am putut aduna atât de mulţi oameni. Acum sunt aşa de mulţi Sahaja Yoghini şi încă peste tot în lume! Aici se află doar o mică parte dintre ei. Deci este ceva ce trebuia să se întâmple, ceva ce a fost deja descris. A fost prezis de oameni că asta se va întâmpla, că atât de mulţi oameni îşi vor primi Realizarea Sinelui. A fost incredibil, desigur, dar acum vedeţi cât de dulce este sentimentul că suntem una cu toţii! Nu există ceartă, nu există luptă, nu există gânduri rele şi nu vă mai plac lucrurile superficiale. Vreți să aveți ceva plăcut și care reflectă o calitate a înţelegerii. Am văzut oameni devenind poeţi, scriind poezii frumoase. Am văzut oameni devenind oratori, am văzut şi oameni devenind foarte buni organizatori.

Dar există un lucru foarte important, iar acesta este umilinţa. Am spus de la bun început şi vreau să o spun încă o dată, că ceea ce atrage oamenii este umilinţa voastră! Ar trebui să fiţi o persoană umilă, nu să credeţi că sunteţi ceva special, sau să credeţi că sunteţi un gen de persoană plină de sine, aş spune. Odată ce credeţi că sunteţi importanţi, nu mai sunteţi parte integrantă din întreg. Dacă mâna Mea începe să gândească: „Sunt importantă”, este ceva stupid. Cum poate fi importantă o mână? Toate mâinile, totul este necesar, picioarele sunt și ele necesare. Cum poate fi o singură parte atât de importantă? Dacă începeţi să gândiţi aşa, oriunde, în timpul călătoriei voastre prin Sahaja Yoga, atunci trebuie să ştiţi că nu sunteţi în starea „Sahaj Avasthā”.

Deci efortul Meu a fost să vă duc în frumoasa arenă a Sahaja Yogăi în care veţi fi absolut una cu Sinele vostru, una cu natura, cu toţi oamenii din jurul vostru, cu propria voastră ţară şi cu toate ţările. Peste tot, întreaga atmosferă, care este numită „Brahmānda” completă, devine parte integrantă din voi şi voi nu sunteţi separaţi de ea. Apoi, putem spune, ecourile, numite „Nināda”, ecourile fiinţelor voastre, ale vieţiilor voastre, pot fi uşor văzute, nu în progresul material sau alt fel de lucruri, ci în domeniul spiritual, care este cel mai înalt. Şi peste tot, în orice ţară, au existat oameni de o asemenea calitate şi lumea își amintește de ei chiar și în ziua de azi. În acelaşi fel şi voi veţi reprezenta o foarte însemnată cunoaştere a realității, prin viaţa, prin creaţia voastră, sau prin munca voastră. O puteţi face în orice mod.

Singurul lucru pe care-l aveți de făcut acum este să decideţi: „La câți oameni voi da Realizarea Sinelui? Ce putem face pentru a da Realizarea? Ce ar trebui să facem?” Este singurul lucru; și dacă mergeţi mai departe către emanciparea voastră completă, acest lucru se va realiza. Veţi fi surprinşi, este ca şi cum aţi escalada un munte înalt, am putea spune. Când ajungeți în vârf, puteţi vedea totul foarte bine şi vă simţiţi foarte mulțumiți că sunteţi în vârf. Deci chiar dacă unii dintre voi trebuie să se lupte cu partea de urcuş, este în regulă, nu e nicio problemă, puteţi s-o faceţi! Trebuie să aveţi respect de sine, iubire de sine şi să înţelegeţi că trebuie să ajungeți în vârf, în vârful muntelui. Şi odată ce ajungeţi în vârful muntelui, veţi şti că sunteți acolo. Iar apoi începeţi să vă revărsaţi toată iubirea, afecţiunea, totul, pe munte în jos. Aceasta este viaţa pentru voi. Este cel mai înalt fel de viaţă!

Uitaţi de toţi ceilalți oameni, de politicieni şi alţi oameni despre care se crede că sunt măreţi. Uitaţi de ei! Voi sunteţi la un nivel mult mai înalt decât ei, pentru că sunteţi deja şlefuiţi asemeni diamantului, cu un stil de viaţă Sahaj, care este plin de satisfacție şi care de asemenea este absolut dătător de pace. Vă dă bucurie, vă dă pace, vă dă abilități, vă dă atât de multe lucruri, ce nu pot fi numărate. Asemeni celor o mie de petale iluminate ale Sahasrarei voastre, Dumnezeu ştie ce alte binecuvântări veți mai primi.

Sunteți pe un tărâm extraordinar – tărâmul celor o mie de petale! De acolo au primit oamenii toată cunoaşterea despre ştiinţă. Revelația marilor descoperiri de acolo vine. Deci ceea ce trebuie conştientizat este respectul de sine. Respectul de sine este diferit de a te simți important. Ar trebui să aveţi respect de sine. Având respect de sine veţi deveni umili, veţi deveni foarte iubitori, pentru că sunteţi capabili să iubiți. Iar acest lucru nu vă este impus. De acord, din ocean se ridică nori, iar ei ne dau ploaie – asta face parte din ciclul vieţii. Nu sunt conştienţi de asta. Norii nu gândesc că fac ceva măreţ, pentru că ei fac parte din acest ciclu. Voi nu faceţi parte din ciclu şi totuși munciți fără să simiţiţi vreun merit personal. O faceţi pentru că trebuie s-o faceţi. Este un alt ciclu, nu ciclul natural, ci un alt ciclu, al conştiinţei, în care sunteţi conştienţi de ceea ce faceţi dar în același timp sunteţi şi foarte umili, sunteţi plini de iubire, plini de bunătate. Nu țipaţi, nu bateţi pe nimeni. Nu vorbiți dur nimănui şi puteţi să vă descurcați și cu cea mai dificilă persoană.

Dacă cineva se comportă urât, îi puteți ridica întotdeauna Kundalini şi puteți fi satisfăcuţi în interior. Dacă îi ridicaţi Kundalini în secret, cealaltă persoană este terminată. Dacă nu puteţi să i-o ridicaţi, atunci uitaţi! Uitaţi! Este o persoană dificilă, ca o piatră. Ce poţi să faci unei pietre? Nu poţi face să curgă prin ea iubirea, demnitatea, toate aceste calităţi. Nu este posibil cu cineva care are inima împietrită. Deci uitaţi, nu e treaba voastră! Nu este deloc treaba voastră, aşa că v-aş ruga ca în primul rând să vedeţi cât de umili sunteţi. Trebuie să fiți foarte umili. Asta este podoaba voastră, frumuseţea voastră. Deci, aveţi iubirea care este pură, lipsită de voluptate, de lăcomie. Îi iubiţi pe ceilalți numai pentru că aveți iubire.

Și apoi, în al doilea rând, sunteţi binecuvântaţi cu pace. Sunteţi absolut în pace cu voi înşivă şi veţi fi uimiţi că, odată cu pacea, veți căpăta înţelepciune. Veţi fi consideraţi cei mai înţelepţi oameni, cele mai înţelepte femei, pentru că sunteţi în pace cu voi înşivă. Numai în pace puteţi descoperi adevărul; puteţi găsi orice soluţie vă doriți. Deveniţi persoane foarte, foarte înţelepte şi sensibile, deosebit de măreţe în comparație cu ceilalţi. Voi nu sunteţi ca oamenii obişnuiţi.

Apoi, aveți bucurie. Bucuria este ceva ce nu poate fi exprimat în cuvinte, însă, aşa cum v-am spus de multe ori, bucuria este singulară. Nu are opus, cum ar fi fericirea și nefericirea, este doar bucurie. Vă bucuraţi doar! Vă bucuraţi de toate, de orice companie, de orice incident, de fiecare priveliște, ştiţi să vă bucuraţi de fiecare eveniment din viaţa voastră. Vedeţi, bucuria are o mare capacitate. Îmi amintesc că odată eram cu ginerele şi fiica Mea, mergeam să vedem un loc istoric și trebuia să urcăm o distanță mare. Am urcat vreo trei ore. Și desigur, am ajuns toți obosiţi, iar acolo era un loc mic de odihnă, făcut din marmură, aşa că am spus: „Să ne așezăm cu toţii aici”. M-am așezat, iar ei tot spuneau: „De ce trebuia să venim aici?” aşa şi pe dincolo, complet indispuşi. Apoi deodată – s-a ivit momentul bucuriei – deodată am văzut sculpturile unor elefanţi. Şi am spus: „Vedeţi aceşti elefanţi? Coada fiecăruia este sculptată altfel.” „Mami, cum de mai vezi cozile elefanţilor?”, au zis ei. „Suntem atât de obosiţi.” Am spus: „Uitaţi-vă şi voi la ele!” Pentru că bucuria schimbă totul. Vă distrage mintea de la lucruri lipsite de sens.

Spuneţi-vă doar că e un lucru fără sens și îndreptați-vă mintea către altceva. Asta este calea de a avea bucurie, iar mintea va merge către lucruri dătătoare de bucurie. Presupunând că cineva este plictisitor, încercați să vedeți umorul din spatele plictiselii, cum vă poate plictisi cineva. Şi ceea ce învățaţi din asta este să nu plictisiți niciodată pe nimeni.

Deci această bucurie are ceva special prin faptul că vă învaţă esenţa bucuriei în toate. Dacă este, de exemplu, un film prost, în regulă, vă bucurați totuși pentru că vedeți cât de prost este! Presupunând că este un film bun, desigur, îl puteţi vedea oricând. Dar nu continuați să criticați cu mintea. Mintea voastră nu mai are o atitudine critică. Deci ce se întâmplă este că mintea voastră este imediat distrasă de la ceva care este ridicol către un aspect interesant al aceluiași lucru. Şi deci nu criticați şi nu vă simţiți prost din cauza acelui lucru.

Uneori se întâmplă ca oamenii să fie uimiţi de modul în care tolerez anumite persoane. Dar Eu nu tolerez, nu le acord deloc atenţie, indiferent ce ar face acea persoană. Dacă ai o asemenea natură – asta înseamnă că, spunem noi, eşti complet în starea Turya. Kabira a spus: „Man Mast Hua phir kya bole?” „Când sunt în acea stare de bucurie, ce aș mai avea de spus?” Exact aşa este, un temperament pe care trebuie să-l înţelegeți şi să-l respectaţi, care se află în interiorul vostru. Dar respectaţi-l! Nu vă comparaţi cu ceilalţi. Ceilalţi nu sunt la nivelul vostru. Voi sunteți la un nivel diferit. Încercaţi să vă bucuraţi de el. Niciodată să nu aveți sentimentul că sunteţi superiori. Niciodată. Ce ar trebui să simţiţi este recunoștința pentru faptul că nu sunteți confuzi cu tot felul de idei bizare, cu un stil de viaţă ciudat, în care criticaţi continuu: „Asta nu e bine, nu-mi place. Nu-mi place.” Cine sunteţi voi? Voi nu vă cunoaşteţi pe voi înșivă. Când spuneţi: „Nu-mi place”, voi nu vă cunoaşteţi pe voi înșivă. Cum puteți şti ce nu vă place? Am văzut oameni cu foarte puţină cunoaştere, care știu foarte puţin într-un domeniu sau altul, dar care sunt foarte critici cu alţii. Nu ştiu de ce se întâmplă asta – poate că sunt foarte plini de ei. Însă este ceva foarte obişnuit. Dar dacă aveţi cunoaşterea absolută, atunci deveniţi cu adevărat umili, absolut umili, dulci, blânzi şi binevoitori.

Deci astăzi este o zi măreață şi pentru Mine – n-am ştiut că voi trăi atât de mult încât să pot vedea această frumoasă zi. Pentru că, în definitiv, a fost o viaţă foarte grea conform standardelor voastre. Dar ceea ce Mi-a dat cea mai mare bucurie a fost să creez Sahaja Yoghini, să-i ascult, să le vorbesc, felul lor de a fi atât de dulce, de bun și plin de respect. Asta M-a ajutat foarte mult şi trebuie să vă mulţumesc pentru asta. Cu sprijinul vostru, cu ajutorul vostru, cu înţelegerea voastră, am putut ajunge aici. Dacă aş fi putut să fac totul singură, nu v-aş fi cerut niciodată ajutorul. Însă voi sunteţi ca și mâinile Mele, voi sunteţi ca și ochii Mei şi am foarte mare nevoie de voi, pentru că fără voi, nu pot reuși. Este un mod de a canaliza. Atât timp cât nu sunteţi canale, la ce bun să fiu Adi Shakti sau altcineva. Cum veţi canaliza voi asta? Pentru o mişcare electrică, este nevoie de canale. Altfel, este un lucru static. În acelaşi fel, am simţit întotdeauna că am nevoie de cât mai multe canale. Iar când s-a întâmplat, am fost cu adevărat foarte fericită.

Aşa că vă mulţumesc din nou pentru această zi, și vă binecuvântez din toată inima, ca acum să vă asumaţi responsabilitatea. Sunteţi Sahaja Yoghini, aşa că aveţi de asemenea responsabilitatea de a da altora Realizarea. N-o păstraţi doar pentru voi! Trebuie să fie dată și celorlalţi. Şi le puteţi explica, le puteţi vorbi, şi-i puteţi înţelege cu adevărat. Încercaţi să-i înţelegeţi şi să le vorbiţi. Trebuie să daţi altora Realizarea! Altfel nu vă veţi simţi împliniţi. Ca să vă simţiţi împliniţi trebuie să dați Realizarea. Dumnezeu să vă binecuvânteze pe toți!

(Gregoire îi mulțumește lui Shri Mataji pentru că ne-a învățat să medităm și să ne introspectăm, singura cale de a crește. Apoi a rugat-o pe Shri Mataji să ne ia în viziunea divină pe care Shri Mataji o are, din infinita sa compasiune și să ne facă demni de aceasta, noi având mari așteptări deoarece știm că Shri Mataji asigură succesul Sahaja Yoga.) 

 

(După Puja, Sahaja Yoghinii I-au oferit lui Shri Mataji obiecte simbolice care să reprezinte 21 de instituții omenești sau diversele aspecte ale vieții pentru ca Shri Mataji să le binecuvânteze și să le purifice: natura și mediul, agricultura, artizanatul, căsătoria și familia, educația, profesia și cariera, economia și industria, serviciile și comerțul, transportul și distribuția, politica și diplomația, justiția, arta și divertismentul, literatura și filmul, media și internetul, cercetarea și inventica, științele și tehnologia, medicina și farmacia, religia și filosofia, activitățile Națiunilor Unite, voluntariatul și acțiunile de binefacere.)

 

A fost într-adevăr o idee minunată să-Mi pun atenția pe toate aceste aspecte ale vieții, care sunt foarte importante. Acord atenție tuturor acestor aspecte, și îmi pasă de ele. Dar aș spune că voi toți ar trebui să le acordați atenție, pentru că voi sunteți cei care puteți face ceva în privința asta. Puteți începe cu natura. Se spune că trebuie să fim buni cu natura. Avem probleme în privința asta: oamenii taie copacii, fac tot felul de lucruri, fără să se gândească la urmașii noștri care vor moșteni un deșert. În același fel pentru toate celelalte domenii, pentru horticultură și agricultură, vibrațiile pot lucra cu adevărat. Am avut în grădina noastră, n-o să vă vină să credeți, o floare de bujor atât de mare, (Shri Mataji arată palma deschisă) chiar mai mare, foarte mare. Nu am văzut niciodată așa o floare. Am avut de asemenea lalele atât de mari. Nu am văzut așa niște lalele în viața Mea.

Cu ajutorul vibrațiilor puteți îmbunătăți totul. Presupunând că mergeți să vedeți niște politicieni sau un partid politic, atunci folosiți-vă mâinile și dați-le bandhan tot timpul. Puteți sta la masa de vis-à-vis și dați-le bandhan pe sub masă (râsete). Aveți puteri dar dacă nu le folosiți este inutil. Dacă vă gândiți doar la voi, cum să faceți ceva pentru voi înșivă - s-au dus acele zile, acum trebuie să vă îngrijiți de alte lucruri.

Am fost foarte fericită să văd tot ce ne-a fost arătat și toată atenția Mea este deja acolo. Dar dacă vă puneți și voi atenția... Așa cum știți, am cumpărat deja șapte terenuri foarte mari, 50-60 acri de pământ în Maharashtra pentru diferite proiecte, care au și început. În Delhi, de asemenea, avem un teren imens pe care îl vom folosi pentru a ajuta femeile nevoiașe. M-am gândit că ar trebui să facem ceva la nivel social mai întâi. Așa că totul e făcut: am pus bazele unei școli, am deschis Academia și vom avea încă o Academie, și de asemenea instruim tinerii cu anumite vocații.

India nu este atât de evoluată în acest sens dar un lucru considerabil legat de India este că, datorită culturii noastre poate, sau datorită stilului de viață indian, a respectului, oamenii au devenit foarte dotați pentru software, pentru acest domeniu. Sunt foarte inteligenți cu privire la software pentru că atenția lor penetrează. Deci, și voi, dacă atenția voastră va deveni penetrantă, puteți obține aceleași performanțe. Sunteți superiori lor. Dar pentru că ei au fost crescuți în acea cultură, sunt foarte inteligenți iar atenția lor nu se risipește. Nu este. Este focalizată pe un singur lucru și penetrează foarte bine. Se descurcă atât de bine, încât va veni o zi când India va fi una din cele mai prospere țări.

Deci asta trebuie să se întâmple, mai întâi cultura voastră trebuie corectată astfel încât copiii să primească toate ideile pozitive, un caracter bun și o educație sănătoasă, cu iubire şi afecțiune, dar fără să-i răsfățăm, fără să-i răsfățăm. Copiii ar trebui crescuți într-o asemenea manieră încât să dezvolte imaginea corectă asupra tuturor lucrurilor și de asemenea atenția lor să fie penetrantă. Dar dacă atenția va continua să sară de la una la alta tot timpul, interiorul este distrus pentru că atenția este sincopată.

Trebuie să vedeți dacă atenția voastră are capacitatea de a penetra. De exemplu, dacă vă uitați la un copac, atunci priviți-l doar, cu iubire. Încercați să vedeți ce vă transmite copacul, ce vă spune. Priviți un munte, apoi pur și simplu vorbiți cu el și vedeți ce vă spune muntele vouă. Puneți-vă atenția în totalitate pe un lucru și veți observa singuri. Asta vă va ajuta mult. Dar dacă aveți o atenție care tot timpul privește ba aici, ba acolo, și care critică - e o altă modalitate de a vă pierde atenția - o mare parte a atenției va fi consumată pe așa ceva.

În al treilea rând, ar putea fi, faptul că vă credeți grozavi - este cel mai rău lucru. Prin asta nimic nu vi se pare important, și continuați să vă preocupați doar de propria imagine. Sunt atât de multe căi, dar cea mai bună cale este să învățați cum să vă gestionați propria atenție și cum să vă descurcați cu alte persoane - este foarte important. Ca Sahaja Yoghini, este foarte important cum relaționați cu oamenii. Dacă interacționați într-un mod potrivit, într-o manieră decentă, într-un mod care este agreabil, apreciativ, atunci veți descoperi în jur atât de mulți prieteni, care vor încerca să afle, „Cum de ești așa? Cum de ești așa de pașnic, atât de bun? Cum de nu ești atât de agitat cum sunt alții?”

Deci puteți stabiliza Sahaja Yoga în stilul vostru de viață, dar când interacționați cu ceilalți, ceea ce vreau să spun este că relațiile sociale cu ceilalți sunt foarte importante. Acum, nu pot spune de la ce nivel ar trebui să începeți. Depinde de temperamentul și de aptitudinile voastre. Dar pentru orice domeniu pe care îl considerați important, puteți încerca să aflați care este soluția, cum puteți ajuta, cum puteți rezolva problemele. Cu toții o puteți face. Nu înseamnă că ar trebui să dezvoltați un fel de partid pentru a lupta împotriva acestor lucruri, dar prin propria atenție, veți ști soluțiile multor probleme. Multe probleme pot fi rezolvate dacă găsiți soluția pentru ele. Dar soluția poate fi găsită cu ajutorul minții voastre concentrate. Este foarte important. Și dacă puteți face asta cu adevărat, toate problemele cu care vă confruntați în ziua de azi, în diferite aspecte ale vieții, pot fi cu ușurință rezolvate. Nu este atât de dificil.

Așa cum ați spus, viața de familie poate fi îmbunătățită - depinde de soție, de soț și de relația dintre ei. Este un lucru foarte simplu. Dar într-un fel sau altul, trecutul nostru este de așa natură, cred, încât nu înțelegem lucrurile simple. Înțelegem doar lucrurile complicate. Dacă relaționați într-un mod simplu cu oameni de nivele diferite, în aceste aspecte variate ale vieții, veți fi uimiți, veți deveni foarte populari, iar oamenii vor dori să știe ce este Sahaja Yoga.

Vreau să vă povestesc despre un anume domn Dhumal. A murit între timp. Ei îl știu. Trăia într-un sat. Avea grija muncii câmpului, astfel de lucruri. Era fermier. Și-a primit Realizarea în Pune. După ce și-a primit Realizarea în Pune, a plecat în satul lui și a început să practice Sahaja Yoga acolo. A început să dea Realizarea sătenilor, și a fost uimitor, pentru că nu a venit niciodată să Mă întâlnească și nu a mai venit la programe în Pune. Vedeți, dintr-odată a dezvoltat o minte concentrată, iar oamenii Mi-au spus, „Mamă, a adus atât de mulți la Sahaja Yoga.” A răspândit Sahaja Yoga cu așa o înțelegere iar când am mers acolo, am fost surprinsă că aveam mai mulți Sahaja Yoghini acolo decât aveam în Pune. În Pune erau Sahaja Yoghini care munceau să răspândească Sahaja Yoga. Dar o singură persoană ca dl. Dhumal a schimbat întreaga concepție a oamenilor din Ahmednagar și Rahuri. A fost foarte surprinzător.

Vreau să spun că era doar un om simplu, un simplu fermier. Iar apoi a început să folosească vibrațiile pentru activitățile sale și alte lucruri. Și a fost atât de remarcabil pentru că, așa cum v-am spus, nu avea o educație înaltă, dar întotdeauna mergeam și stăteam în casa lui și eram cu adevărat fermecați de modul în care încerca să-și exprime spiritualitatea față de ceilalți. La fel puteți face voi toți. Dar am văzut că suntem foarte timizi, foarte timizi cu privire la Sahaja Yoga. Odată călătoream cu avionul și lângă Mine era o doamnă care emana atâta căldură. Așa că am întrebat-o, „Care este gurul tău?” Pur și simplu a intrat într-o altă lume, descriindu-l. Știam că gurul ei este o persoană oribilă, falsă. Oribil, dar ea îl ridica în slăvi atât de mult. Fără să Mă cunoască câtuși de puțin, continua să-și laude gurul. Mi-am zis: „Uită-te la femeia asta, cât de mult vorbește despre gurul ei, în timp ce noi ezităm să vorbim despre Sahaja Yoga”. Poate ar trebui să le vorbiți întâi pomilor despre Sahaja Yoga, să exersați mai întâi în acest fel iar apoi să începeți să le vorbiți și altora despre Sahaja Yoga. Puteți să vă antrenați așa. Trebuie să o faceți.

Oricine vă întâlnește ar trebui să vadă, să vă întrebe, pentru că va fi foarte evident că sunteți o persoană diferită chiar pe chipul vostru, în comportamentul vostru. Dar apoi ar trebui să începeți să vorbiți deschis despre asta. Dacă aș fi fost timidă ca voi, Sahaja Yoga nu s-ar fi răspândit (râsete). Așa că nu aveți de ce să vă sfiiți. Ar trebui doar să știți că sunteți Sahaja Yoghini, sunteți toți sufi și le puteți vorbi deschis tuturor oamenilor pe care îi întâlniți. Treptat, veți fi surprinși că își vor da seama de caracterul, de firea voastră și se vor schimba. Ca acest domn Dhumal - odată a mers la un birou pentru a rezolva o anumită problemă. Acolo a început să spună: „Vreau să fac asta”. Era atât de pașnic și de plin de bucurie încât l-au întrebat: „De la ce moară îți iei mâncarea?” Nu puteau înțelege cum reușea să fie atât de liniștit, de onest și de pătrunzător. Iar asta l-a făcut atât de popular în acel birou; era biroul de taxe. Și mulți oameni au venit și l-au întrebat iar el le-a spus: „Sunt discipolul lui Shri Mataji și sunt Sahaja Yoghin. Voi toți puteți deveni Sahaja Yoghini.” Au zis: „Bine, vrem și noi să fim Sahaja Yoghini”. Așa a fost.

Deci nu ar trebui să fiți timizi privind Sahaja Yoga. În caz contrar, totul se va pierde odată cu voi. Toate aceste lucruri vi le-am mai spus de multe ori, și tot ceea ce ați spus și voi e foarte pertinent. Atenția mea este acolo și cred că sunt singura femeie din lume care citește toate ziarele. De obicei, femeile nu citesc ziarele deoarece îți dau dureri de cap. Dar Eu citesc ziarele și încerc să urmăresc totul și ajung la concluzia corectă. Vreau să spun că Mă gândesc destul de mult la aceste lucruri. Dar o persoană, vedeți, nu poate face nimic de una singură. Trebuie să existe și alții, care să acționeze asemeni unor canale. Așa că aș spune să nu fiți timizi. Ar trebui să vorbiți despre Sahaja Yoga, să purtați insignele, pentru că, văzând insigna, oamenii vă vor întreba cine sunt Eu și așa le puteți vorbi. Ar trebui să vă faceți cunoscuți și atunci lucrurile vor merge mai bine. Puteți rezolva toate aceste probleme. Sunteți atât de mulți aici reprezentându-i și pe mulți alții care nu au putut veni. Puteți înțelege deci care este personalitatea voastră și cât de mult îi puteți impresiona pe ceilalți oameni. Bine?

Vă mulțumesc.

