Mother Earth and Mahalakshmi Puja, Surbiton Ashram (England), 21 August 1983.

Tänään meidän pitää tietää jotakin yhteydestä Sahaja Yogan ja Äiti Maan välillä.

On hyvin tärkeää, että ymmärrämme Äiti Maan arvon. Hän on ollut hyvin kiltti teille kaikille, Hän on imenyt teidän kaikkien värähtelyjä. Hän on muutenkin antanut teille kaiken, mitä näette ympärillänne. Tänään meidän pitää ymmärtää se yhteys ja Äiti Maan symbolismi sisällämme. Olen kertonut teille aikaisemmin, että Kundaliini sijaitsee kolmelle ja puolelle kierrokselle kiertyneenä kolmioluussamme. Tätä Kundaliinin asuinsijaa kutsutaan Muladharaksi, ja universumissa sitä edustaa tämä Äiti Maa. Tai pujassa sitä edustaa 'kumbha'. En tiedä oletteko valmistaneet kumbhan? Oletteko? Kyllä.

Kumbha on tässä. Tähän saakka olemme tietoisuutemme avulla yrittäneet ymmärtää Kaikkivaltiasta Jumalaa ja kaikkia viittä elementtiä, joita pidämme tärkeinä. Ja tietoisuuskin on päässyt lähemmäksi ymmärrystä kaikista muista neljästä elementistä paitsi Äiti Maasta. Tämän täytyi tapahtua näin, koska vasta sitten, kun ymmärrys näistä neljästä muusta elementistä on päässyt tietylle tasolle, Äiti Maa voi ilmaista itseään. Jos mikään näistä neljästä chakrastanne ei toimi, ette pysty nostamaan Kundaliinia, ette pysty antamaan Itseoivallusta. Evoluution massaprosessia ei saada käynnistymään. Siksi meillä on olemassa 'yagya' (havan) ja muut menetelmät, joilla voimme herätellä näitä neljää elementtiä. Ihmiset palvoivat vettä, he palvoivat ilmaa, taivasta tai taivaankantta ja valoa. Näin päästiin Kristuksen aikaan, jolloin palvottiin valoa. Mutta nyt tässä nykyajan Sahaja Yogassa olemme itse asiassa Äiti Maan tasolla, koska elämme Vesimiehen aikakautta.

Vesimies on sama kuin kumbha eli Äiti Maa. Olemme siis Äiti Maan tasolla. Tämän voi myös nähdä ihmisten tietoisuudessa; ei vain miesten, vaan sekä miesten että naisten. Tietoisuus liikkuu kohti feminiinisempää ilmaisua elämässä. Mutta niin tyhmiä kuin ihmiset ovatkin, niin feministit ovat myös olleet hyvin tyhmiä, kun taistelevat rationaalisuudessa, taloustieteessä ja politiikassa — kaikessa merkityksettömässä. Jos näissä kaikissa tavoitellaan tasa-arvoa, naiset muuttuvat miehiksi, heistä tulee kuin miehiä. Jos väittelette, olette rationaalisia ja puhutte kuin miehet, se on maskuliinista kehitystä. Mutta Äidin kehitys, feminiininen kehitys ei tarkoita tasa-arvoisuutta miesten kaltaisessa tyhmyydessä. Miesten kanssa ei kannata kilpailla tyhmyydessä, sillä tyhmyyttä on jo kertynyt meille aivan riittävästi. Koko nykyinen maailma heijastaa tätä miesten typeryyttä — kilpailua, väkivaltaisuutta ja alistamista.

Naisen toinen puoli, jota kutsuttiin alistetuksi, pimeäksi, sorretuksi ja kaikeksi muuksi, täytyy tulla esiin toisella tavalla. Koko ilmenemisen muodon, koko tyylin täytyy muuttua. Katsokaas, kristinuskosta pitää ymmärtää se, miksi kristinuskossa, myös juutalaisuudessa, missä tahansa uskonnossa, myös hindulaisuudessa ja muissa, mutta eniten kristinuskossa, hämmästyttävää kyllä, ei ollut paikkaa Marialle. Ja muslimit kruunasivat kaiken poistamalla Fatiman kokonaan. Kaiken huipuksi nähdään, että kristityt eivät salli papiksi vihkimistä, tai miksi sitä kutsutaan ... naisille, vaikka Kristus ei syntynyt miehestä. Mutta tämä ei millään muotoa tarkoita, että alkaisitte kilpailla miesten kanssa heidän typeryydessään, mikä on käytännössä raunioittanut koko maailman. Tänään meidän on ymmärrettävä, että on aika antaa äidillisten ominaisuuksien kehittyä. Miehestäkin, kun hän muuttuu äidilliseksi, tulee suurmies. Kristustakin, kun Hän ilmaisi myötätuntoaan, alettiin kutsua pyhimykseksi. Naisen ominaisuus Äitinä — Jumalatar esiintyy aina Äitinä — on kaikkein tärkein voima sytyttämään Sahaja Yogan.

Miten Hän tekee sen, Minäpä kerron. Kerron teille vertauksen, mutta sitä ei pidä viedä liian pitkälle — viisaat sahaja-joogit eivät vie sitä liian pitkälle. Jos otetaan nolla, sillä ei ole merkitystä. Samalla tavalla Kaikkivaltiaalla Jumalalla ei ole merkitystä, ennen kuin siihen eteen laitetaan vaikkapa ykkönen tai kakkonen. Se on nolla. Se on olemassa, mutta sillä ei ole kykyä tai voimaa ilmaista itseään. Se on siis nolla. Tällä tavalla voimme sanoa, että maskuliininen kasvu on nolla. Annan toisen vertauksen, että ymmärrätte. Jos katsotaan korkeajännitekaapeleita, jotka kulkevat päiden yläpuolella, ne ovat täysin harmittomia, niistä ei koidu ongelmaa.

Delhissä meille ehdotettiin suurta vapaata maa-aluetta, jonka yläpuolella kulki korkeajännitekaapeleita, ja voisimme saada sen ilmaiseksi. Mutta kysyin: "Mikä ongelma asiassa on?" Meille kerrottiin, että jos kaapelit joutuvat kosketuksiin maan kanssa, vain silloin syntyy ongelma. Eli siihen asti, kun korkeajännite ei ole kosketuksissa maahan, sillä ei ole merkitystä. Mutta maa on aivan erilainen kuin tämä dynaaminen voima, joka kulkee pitkin kaapeleita, jotka ovat nolla, jotka eivät merkitse mitään. Samalla tavalla naisessa naisen kohtu on Kundaliini. Mikä sitten on kohtu? Jos se on sama kuin Kundaliini, jos se ilmentää Kundaliinia karkeammalla tasolla, se tarkoittaa, että Äiti Maa on myös kuin kohtu. Mitä kohtu tekee? Se ottaa vastaan sperman, mikä on vain vähämerkityksellinen tapahtuma mieheltä, tai pelkkä aggressio, voidaan sanoa, jonka jälkeen kohtu ravitsee ja huolehtii, ohjaa ja antaa alkion kasvaa, ei aggressiivisuudella, vaan hyvin myötätuntoisella ja herkällä tavalla, kunnes kasvettuaan valmiiksi, se poistuu kohdusta.

Kohdun idea on se, että se ilmentää itseään niin, että se ei alista. Se ei alista alkiota. Jos se alistaisi, miten alkio voisi kasvaa? Eli se ravitsee alkiota ja saa sen kasvamaan. Tätä on nykypäivän Sahaja Yoga, että nyt Äiti Maa on se, jota sisällänne symboloi Muladhara, jota symboloi Adi Shakti tässä, joka istuu tässä edessänne ravitsemassa teitä, kasvattamassa teitä uusiksi persooniksi, kypsiksi persooniksi. Tämä konsepti meidän pitää ymmärtää. Länsimaisten naisten on ymmärrettävä, että ne typerät ideat, joita he ovat omaksuneet miehiltä, on hylättävä kokonaan. Heidän on tultava naisiksi ensin. Naiset, jotka vain puhuvat kuin miehet, eivät voi koskaan auttaa Sahaja Yogaa. Heidän täytyy olla kuin tämä Äiti Maa, joka antaa teidän tehdä itselleen mitä haluatte.

Tarkoitan, te ihmiset olette olleet niin tyhmiä riistäessänne Häntä äärimmäisyyksiin asti, ja sen lisäksi Hän vielä sietää teiltä kaikenlaista typeryyttä. Mutta sitten saavutetaan piste, jossa Hän muuttuu räjähdysherkäksi ja alkaa niellä ihmisiä sisäänsä. Ja kun Hän tuhoaa ihmisiä, silloin saatte nähdä maanjäristyksiä, kuivuutta, sitä ja tätä, kaikkea tällaista alkaa tulla, ja nämä ongelmat nielevät ihmisiä, josta sitten syytetään Äiti Maata. Ongelmista, joita ihmiset ovat saaneet aikaan aggressiivisuudessaan — myös aggressiivisuudessa Äiti Maata kohtaan, on maksettava vero. Ja sen he maksavat. Tällaisen aggressiivisuuden pysäyttämiseksi, mikä saa aikaan kaikenlaista häiriötä, on vetäydyttävä takaisin ja kehitettävä kokonaisuuden tajua ja myötätuntoa. Teidän on ymmärrettävä kokonaisuutta; täydellisyyttä, kokonaisvaltaisuutta, kaikkeutta — se on kohtu, joka on Äitinne. Jos yritätte olla individualisteja, ette voi olla hyviä sahaja-joogeja. Teidän on tultava yhdeksi kokonaisuudeksi. Meidän on kohdattava itsemme siinä, se on hyvin tärkeää.

Etenkin lännessä meidän pitää kohdata itsemme hyvin selkeästi — mitä olemme tekemässä? Se on hyvin tärkeä asia. Ensinnäkin, katsotaanpa, missä meidän huomiomme on. Esittäkää kysymys. Me olemme sahaja-joogeja omassa yhteisössämme, ja joskus hämmästelen sitä, että edelleen huomio voi olla niin kummallinen. Yksinkertainen esimerkki, että meidän huomiomme voi olla materiaalisissa asioissa: "Tämä on minun, tuo on sinun. Minä tarvitsen yksityisyyttä." Silloin olette menneet toiselle, aggressiivisuuden alueelle. Jos yritätte saada yksityisyyttä itsellenne, silloin te riistätte muilta heidän yksityisyytensä. Se ei haitannut silloin, kun ette vielä olleet sahaja-joogeja, että halusitte yksityisyyttä, koska teidän piti kasvaa yksinänne silloin.

Mutta Sahaja Yogaan tulon jälkeen teidän pitää tulla yhdeksi kaikkien muiden kanssa, se on hyvin tärkeää. Ennen Sahaja Yogaa olitte erilainen, ja tulemisen jälkeen olette erilainen. Koko konseptin täytyy muuttua Sahaja Yogan jälkeen. Nyt teistä on tullut osa kokonaisuutta, ja jotta voisitte tuntea sen, teidän on yritettävä luopua kaikista individualistisista asenteistanne. On hyvin tavallista kuulla: "Kyllä, pidän siitä, pidän tästä." Hyvin yleistä: "Minä pidän siitä." Hyvin yleistä. Mutta sahaja-joogeille sellaisen sanominen ei sovi. Miten voin sanoa, että pidän jostakin asiasta? Ajatelkaa äitiä, jonka pitää kantaa lastaan, synnyttää hänet, pitää huolta lapsestaan, lapsen tarpeista, suojella häntä, opettaa lasta.

Kuinka hän voi sanoa: "Minä pidän tästä" ja "Minä pidän tuosta"! Aika ei riitä! Sellaisen ajatteleminen, että mistä pitää ja mistä ei: "Pidän tästä ruoasta, pidän tuosta ruoasta". Ei siihen ole aikaa! Onko siihen jäänyt yhtään energiaa? Missä on huomio? Huomio on lapsen kasvattamisessa. Samalla tavalla on sahaja-joogin tiedettävä, että hänen sisällään on syntynyt lapsi — Henki. Henki on lapsi, joka on syntynyt hänen sisällään, ja nyt hänen pitää ravita lasta Kundaliinin kautta. Hänen pitää kastella sitä ja pitää huolta siitä.

Se on saatava kasvamaan. Mistä riittää aikaa muuhun tyhjänpäiväiseen? Teillä on lapsi käsissänne. Olette kaikki äitejä pitämässä huolta lapsestanne eli Hengestänne. Mistä teille riittää aikaa mihinkään muuhun? Huomion pitäisi olla: "Mitä voin tehdä, että saan tämän lapsen onnelliseksi, että saan hänet kasvamaan, että saan tämän lapsen ilmentämään täydellisesti itseäni?" Äiti astuu syrjään heti, kun lapsesta tulee kypsä. Nyt teissä olevan Äitiyden täytyy astua Isyyden tilalle. Äitiys teitä itseänne kohtaan. Asenteen pitää olla kuin äidin asenne lasta kohtaan.

Millainen on hänen asenteensa lasta kohtaan? Voitte nähdä, kuinka käyttäydymme tavallisessa arkielämässämme. Huomaan, että ihmiset ovat edelleen hyvin kiinnostuneita ruoasta. Mistä riittää aikaa? Missä on huomio? Miten voitte olla niin paljon huolissanne ruoastanne? Huolissanne nukkumisesta, huolissanne terveydestänne, huolissanne siitä ja tästä? Teidänhän pitää olla huolissaan lapsesta, joka teillä on sisällänne. Sen takia lapsi jää heitteille, ja joskus lapsi saattaa sairastua tai mennä koomaan tai myös kuolla pois. Tilanne on nyt hyvin erilainen sahaja-joogeille: kuinka kohdella itseään?

Jotkut juoksevat edelleen ruoan ja kaiken muun joutavan perässä. Tiedän sahaja-joogeja, joiden huomio on koko ajan ruoassa. Kuinka sellaisesta ihmisestä voi tulla omistautunut, joka on niin kiintynyt ruokaan? Olemme nähneet, ehkä jotkut teistäkin ovat nähneet Ajantan luolat. Ajantan luolia rakennettiin kymmenen sukupolven ajan, kymmenen sukupolven ajan! Ja se rakennettiin paikkaan, jossa ei ollut aluksi edes juomavettä. Päivästä toiseen tuhannet ihmiset rakensivat sitä ilman palkkaa, ilman mitään. Eikä mitään ruokaa! Ihmiset söivät jotain hedelmiä ja sellaista, mutta heidän omistautumisensa antoi heille voimaa tehdä tämä työ. Tällainen omistautuminen voi syntyä vain, jos ymmärtää, että omaa lastaan on hoivattava.

Jos äiti käyttäytyy rumasti, niin lapsi käyttäytyy myös. Sillä äiti näkyy lapsen käytöksessä. Hän ei ehkä alista lastaan, mutta hän pystyy varmasti vääristämään lapsen minäkuvaa. Ja juuri näin tapahtuu, kun me sahaja-joogit emme jaksa huolehtia Hengestämme ja henkisestä kasvustamme. Edelleenkin, hämmästyttävää kyllä, puolet ihmisistä kirjoittaa Minulle kirjeitä: "Äiti, minussa on vieläkin negatiivisuuksia, olen työskennellyt chileillä ja sitruunoilla, tulen luoksenne sen ja sen ongelman takia." Tämä on täysin ala-arvoista. Jos vielä näin monen vuoden jälkeen on riivattu, niin silloin teidän pitää kyllä koputtaa kengällä nimeänne joka päivä 108 kertaa. Se on täysin ala-arvoista käytöstä, ajattelen niin, että vaikka Äitinne on työskennellyt niin kovasti kanssanne, niin olette edelleen samassa pisteessä ja palaatte luokseni kamaline ideoinenne ja tuotte kaikenlaiset ongelmanne Äitinne hoidettavaksi. Tämä merkitsee sitä, että te ette pidä huolta lapsestanne. Sahaja Yogassahan kysymys ei ole individuaalista lapsesta, josta teidän pitää huolehtia.

Tämä täytyy ymmärtää. Tämän asia on ymmärretty täysin väärin, erityisesti älylliset ihmiset. He ajattelevat, että heidän oma lapsensa täytyy olla kunnossa, muiden lapsilla ei ole niin väliä. Eikä silläkään ole niin väliä onko yhteydessä muihin vai ei. Se on hyvin tavallista. Sillä rationaalisuudessaan he järkeilevät: "Ooh, minun henkeni on kunnossa, värähtelyni ovat kunnossa, joten ei haittaa, jos en menekään pujaan, tai jos en menekään kollektiiviin, tai jos en autakaan kollektiivisessa työssä, tai jos en otakaan mitään vastuuta Sahaja Yogasta. Kun teistä tulee kollektiivisia, alatte ottaa vastuuta. Mutta olettekin ylityytyväisiä itseenne, että onpa hyvä, kun minun ei tarvitse kantaa mitään vastuuta. "Kaikki sahaja-joogit ovat huonoja, tai jotkut heistä ovat huonoja. Minulla ei ole mitään tekemistä heidän kanssaan", ja sitä ja tätä ja tätä.

Mutta Sahaja Yogassa Äitiys on universaalia. Sillä jos te olette vaikkapa nenä, silloin joku toinen on silmä; jos olette korvat, joku on huulet. On siis ensiarvoisen tärkeää ymmärtää, että jos kuka tahansa sahaja-joogi on ongelmissa, tekin olette. Se on uhka kasvullenne; se on uhka, koska se mikä kasvaa, on Kokonaisuus. Tietysti ne, jotka ovat täysin hyödyttömiä, heitetään ulos, pikku hiljaa. Niin Äiti tekee. Heidät voidaan heittää kokonaan ulos niin kauas, että he eivät tule koskaan takaisin. Mutta teidän ei tarvitse kantaa huolta sellaisista ihmisistä, heidät heitetään ulos. Heille annetaan mahdollisuuksia, heille annetaan lisää tunnustusta, heille annetaan armoa, mutta lopulta heidät heitetään ulos. Joten teidän ei tarvitse huolehtia.

Mutta teidän pitää huolehtia Kokonaisuudesta. Ja teidän täytyy ottaa vastuuta. Ne, jotka eivät ota vastuuta, eivät ole sellaisia, joiden lapsi — eli Henki — olisi jo kasvanut kypsäksi. Ottakaa itsellenne millaista vastuuta tahansa, miettikää millaisia vastuita voisitte hoitaa. Useimmilla meistä Vishuddhit ovat siksi niin huonossa kunnossa, koska emme ota vastuuta itsellemme, ja kaikissa niissä vastuissa, joita otamme, meillä pitää olla huomattavan paljon enemmän vastuuta kuin tavallisilla valtion virkamiehillä. Joskus annamme asioiden tulla sisään yhdestä korvasta ja ulos toisesta — emme anna niiden edes jäädä mieleemme. On siis ymmärrettävä, että lapsi on teidän vastuullanne, teidän täytyy pitää huolta lapsesta. Ja Kokonaisuus on myös teidän vastuullanne. Kuinka voisimme saada yhteyden Henkeenne, tai saisimme yhteyden Henkenne ja kohdun tai Kundaliinin välille, on suurin ongelma, joka meillä kaikilla on edessämme: että yhteytemme ovat hyvin löysiä, ja siksi Kundaliinimme ei pysty pitämään huolta Hengestä. Olettekohan huomanneet erään asian Sahaja Yogassa, että Kundaliinia voi ohjailla, mutta Henkeä ei.

Kun nostatte kättänne, Kundaliini liikkuu. Te pystytte ohjaamaan sitä. Voitte tehdä bandhanin, ja se pyörii ympäri, ympäri, ympäri. Mutta entäpä Henki? Sitä ei voi ohjailla. On vain yksi mantra, jolla Hengen voi herättää, siinä mielessä, että Häntä miellyttääksenne teidän pitää sanoa, että olette Henki. Mutta sitä ei voi ohjailla. Teidän täytyy tuoda Kundaliini pitämään siitä huolta, teidän täytyy viedä Kundaliini sinne, sydämeen, jotta tämä lapsi, joka on vielä pieni verso, voisi kehittyä ja kypsyä rauhassa. Niinpä molempien, sekä miesten että naisten on ymmärrettävä, että jos olette mies ja olette dominoiva mies, se ei haittaa. Mutta jos olette nainen ja dominoiva, niin silloin Sahaja Yogan on vaikeaa parantaa teitä, koska olette kadottaneet naiseuden ominaisuutenne.

Ainakin teidän pitää olla ensin naisia. Jos ette ole edes nainen, mitä voi silloin tehdä näille kolmansille henkilöille, jotka eivät ole miehiä eivätkä naisia? Kun miehet ovat dominoivia, heidän pitää ymmärtää, että heidän täytyy olla myötätuntoisia. Heidän täytyy olla kilttejä ja huomaavaisia, mutta ei koskaan nöyristeleviä, ei koskaan. Tämä on ymmärrettävä, että miehen ei pidä nöyristellä. Naisten taas pitää olla suuria, laajoja, avosylisiä, vastaanottavaisia ja kaikkia ravitsevia. Se, miten miehiä joskus komennellaan täällä lännessä — aivan järkyttävää! Vaimo sanoo miehelleen X: "X, et ole vieläkään tehnyt tätä," X, et ole tehnyt tuota. Miten olet laittanut nämä näin? Tee sitä, tee tätä, tee tuota."

Naisen ei pidä käyttäytyä näin, se on täysin väärä tapa. Että käskee miehen tehdä jotakin. Teistä on tulossa miehisiä, ja silloin teistä katoaa kokonaan se voima, jolla annatte naisen rakkauden ravintoa, mikä on naisen voima, mitä naiset eivät ymmärrä. Kerron yhden esimerkin; oma tyttären tyttäreni. Hän haluaa koko ajan lentoemännäksi, hän haluaa. Hän sanoo: "Sinäkin olet varmasti halunnut lentoemännäksi." Sanoin: "Miten niin? Mikä lentoemännässä on niin hienoa?" Hän vastasi: "Se on ainoa työ, jossa voi tarjota ruokaa ihmisille." Se on luontainen äidinvaisto: "Haluan nähdä heidän syövän".

He eivät syö itse, he haluavat, että muut syövät. Mutta tämähän ei ole länsimaisen naisen mielikuva asiasta. He eivät ymmärrä tällaista. "Mitä? Minä olen tehnyt tämän, niin tehköön mies tuon ja tuon." Teidän etuoikeutenne on tehdä tällaista, oikealla tavalla. Jos joku mies on oikein hyvä mekaanikko, silloin nainenkin haluaa mekaanikoksi: "Osaan tehdä mekaanisia töitä." Ei nainen hoida mekaanisia töitä. Hän hoitaa tunteiden mekaniikkaa. Sen sijaan hän tekeekin päinvastoin.

Kun mies tulee kotiin, nainen alkaa määräillä: "Sinun pitää korjata tuo! Miksi likaat mattoni? Miksi teet noin? Siivoa se, hoida tämä, tee tuo!" Kaikki miehen tunteiden mekaniikka on tiessään. Kun miehen tunteiden mekaniikka on hävinnyt, hän ei kelpaa mihinkään, eikä naisestakaan ole mihinkään. Eikä miesten pitäisi tehdä naisille kuuluvia töitä. Tehkööt he omiaan. Luulen, että tämä on yksi suurimmista ongelmista lännessä nykyään: miehet eivät ole miehiä eivätkä naiset naisia. Heidän laatunsa on niin kamala, että en tiedä miten tällaisten sekoitusten kanssa pitäisi toimia.

Teidän on ymmärrettävä tämä elämän yksinkertainen asia, että jos olette tällainen hybridi, teillä ei voi olla sahaja-joogin ominaisuutta. Jos nämä asiat sekoittuvat, siitä tulee hyvin kummallista, eikö niin? Eli naisen täytyy yrittää olla nainen ja miehen mies. Mikä on siis miehen rooli maskuliinisena vaikuttajana tietoisuuden kehittymisessä? Kun miehisyys oli eniten esillä, saimme aikaan tieteet. Olemme saaneet aikaan kaiken tiedon, kaiken sen, mikä on ulkoista. Nyt on kaikki valmista. Nyt on naisen vuoro astua esiin. Tarkoitan tätä hyvin abstraktisti; älkää ajatelko naista, voidaan puhua feminiinisyydestä. Feminiinin luonteen on noustava nyt esiin.

Nyt on kaikki valmiina, tarvitaan vain kipinä. Kaikki chakrat ovat valmiina, nyt täytyy herättää Kundaliini. Kundaliini on aivan yhtä tärkeä kuin kaikki chakrat. Nyt Kundaliini pitää herättää. Kundaliinin käyttäytyminen ja toimintatapa on hyvin erilainen kuin chakrojen toimintatapa. Jos Kundaliinista tulee chakrat ja chakroista Kundaliini, miten saatte Sahaja Yogan toimimaan? Meidän on omaksuttava oma luonteemme kaikella arvokkuudella ja ylpeydellä, eikä tuntea minkäänlaista alemmuutta. Kun mies istuu hevosen selässä, niin nainenkin tahtoo hevosen selkään. Miksi naisen pitää kiivetä hevosen selkään, en ymmärrä. Täällä kaikki naiset istuvat hevosen selässä.

Heistä tulee kuin hevosia. Puolet kuninkaallisistanne näyttääkin jo hevosilta, eivätkö näytäkin? Minusta näyttävät. Heidän kasvonsa ovat kuin hevosella. Eli naisten ei tarvitse tehdä kaikkea sitä, mitä miehet ovat jo tehneet. Esimerkiksi, yksi maskuliininen persoonallisuuden muoto on tullut tekemään tietyn työn. Nyt se on tehty. Nyt on toisen persoonallisuuden vuoro tehdä tätä työtä. Katsokaa tilannetta myös Jumalallisuuden kannalta. Asian monimutkaisuus syntyy siitä, kun yksi asia on kertaalleen tehty, niin toiset tulevat ja haluavat tehdä saman.

Ymmärrättekö, mitä tarkoitan? Eli kaikki käytetty energia on mennyt täysin hukkaan. Kaikki valmistelut on tehty Tätä Vesimiehen aikaa varten nostamaan Kundaliini ylös ja saamaan kaikki toimimaan sillä tavalla, että vasen ja oikea kohtaavat, ja teidän kaikkien valot syttyvät loistamaan. Tarkoitus oli tehdä kaikki yhtenä kokonaisuutena täydessä yhteisymmärryksessä. Katsokaa, kuinka Äiti Maa itse luotiin, sekin oli aivan yksinkertainen asia. Aluksi energia alkoi liikkua. Kaikki energia oli yhdistyneenä, ymmärrättekö? Sitten yhdistynyt energia alkoi pyöriä ympäri, ympäri, tällä tavalla. Ja kun se kiinteytyi, tapahtui alkuräjähdys. Kun alkuräjähdys oli tapahtunut — tämä oli miehinen tapahtuma, tavallaan; miehisellä tavalla, koska Äiti Maata ei vielä ollut olemassa — ja sitten nämä pienet kappaleet alkoivat pyöriä ympäri, ympäri.

Liikkeen voimasta niistä tuli melko pyöreitä. Niistä valittiin Äiti Maa yhtä tehtävää varten. Hänen ei tarvinnut tehdä mitään — vain pysyä hiljaa. Hyvä. Äiti Maan päällä merestä syntyi elämä — hiili muodostui. Kaikki olivat mukana auttamassa, ja niin ihminen syntyi. Sitten miehet alkoivat parantaa yhteiskuntaansa, ja kaikki se, mitä sille tehtiin, kaikki, mikä oli mahdollista tehdä heidän egollaan, on tehty, se on nyt valmis. He ovat nyt tehneet työnsä. He ovat jääneet työttömiksi, voidaan sanoa. Kohtu, tai sanotaan Kundaliini, joka oli odottanut kaikki nämä vuodet ja levännyt, oli odottanut tätä aikaa, eikö niin?

Siksi sanomme: "Kukkaan puhkeamisen aika on nyt täällä". Silloin Kundaliinin täytyy nousta ja syttyä niin, että koko työ saadaan täydelliseksi — näin yksinkertaista. Ymmärrättekö nyt? Eli miesten ja naisten välillä ei ole kilpailua, vaan heidän työskentelytapansa ovat erilaiset. Jos ymmärrätte tämän, vain silloin tällainen vallankumous voi tapahtua, eikä se käänny kapinoinniksi. Itse asiassa naiset kapinoivat miehiä vastaan, mikä on typerää. On todella ongelmallista, että saadaan aikaan jotain, sen annetaan kasvaa, ja sitten toinen osapuoli, jonka pitäisi saattaa työ päätökseen, alkaakin kapinoida. Vallankumouksen täytyy tapahtua, ja se on mahdollista vain, kun ymmärrämme, mikä osa on vielä hoidettava loppuun. Ymmärrättekö, mitä tarkoitan? Tämä osa on Oivallus, meidän Kundaliinimme herääminen.

Teidän feminiiniset ominaisuutenne auttavat teitä siinä, eivät maskuliiniset. Eli miesten täytyy luopua aggressiivisuudestaan. Jo senkin takia, että he ovat nyt sahaja-joogeja, heidän täytyy omaksua feminiinisiä ominaisuuksia eikä taistella. Jos naiset taistelevat, he eivät ole naisia. Katsokaas, naisille on sanottu, että "Olette hyödyttömiä, ette kelpaa mihinkään", niin nyt he yrittävät näyttää, "Ei, mekin olemme hyviä. Jos syötte variksen, me syömme kolme." Ymmärryksen ja viisaan havainnon pitäisi nyt kysyä: "Mitä meidän pitää tehdä nyt käytäntöjen ja tapojen muuttamiseksi elämässämme?" Mikä tässä on pielessä? Olemme tulleet käännekohtaan. Evoluutio ei ole kapinointia, ei missään nimessä.

Ihmisillä on sellainen väärä käsitys. Se ei ole kapinointia, että sinä lyöt minua ja minä lyön sinua, ja jatkamme toistemme lyömistä kuin heilurin liike; aivan kuin heilurin liike. Se ei ole kuin pum — tänään synnyt muslimina ja huomenna juutalaisena, ja kun olet syntynyt juutalaisena, sitten synnyt hinduna, ja sitten synnyt ... ei se ole mitään heilurin liikettä. Liike on spiraalimainen. Joka kerta, kun kehitytte evoluutiossa, olette korkeammalla kuin ennen. Eli liike on spiraalimaista. Ymmärrättekö? Jotta pääsisimme korkeammalle kokonaisuutena, mitä meidän pitäisi tehdä? Meidän pitää ymmärtää, että jos meidän pitää nousta täältä tänne, meidän on liikkua sellaisella tavalla, että liike ei ole heilurimaista, vaan spiraalimaista. Jotta liike olisi spiraalimaista, on käytettävä toisenlaista voimaa.

Entisen sijaan teidän pitää käyttää nyt toisenlaista voimaa, eli naisten feminiinisiä ominaisuuksia. Mutta missä ovat feminiiniset naiset? He kyllä pukeutuvat kuin naiset, he yrittävät olla feminiinisiä ja kaikkea. Mutta tämä ei ole se tapa, sen pitää tulla sisältä, sydämestä. Feminiininen sydän. Kristus näytti sen elämässään, Hän antoi anteeksi. Vain nainen voi antaa anteeksi, mies ei, koska hän on aggressiivinen. Kuinka hän voisi? Krishnakaan ei antanut anteeksi kenellekään. Hän tappoi.

Oikea kuninkaallinen tyyli: mene! Jos olet tuollainen, hyvä on. Hoidettu! Hän antoi anteeksi siihen asti, että saattoi näyttää, että Hän pyöräytti spiraalin käyntiin, ja nyt on feminiinisen ominaisuuden aika kehittyä ihmisissä. Mutta se ei tarkoita, että miehet alkavat kävellä kuin naiset, tai alkavat tarkkailla vyötärölinjojaan. Koska sekin on typeryyttä. Vaan pitää olla äidillinen. Ei isällinen, vaan äidillinen. Sellaista kiltteyttä ja lempeyttä pitäisi olla käyttäytymisessänne toinen toisianne kohtaan. Tietysti tämä voima myös ojentaa, joskus myös suuttuu.

Äidinkin on joskus suututtava, erityisesti ihmisille, jotka eivät koskaan paranna käytöstään, Hänen täytyy huutaa, rangaista, ja joskus Hänen täytyy myös tuhota; ei se mitään. Mutta tätä tapahtuu vain joskus, ei koko ajan. Juuri nyt meidän on hyväksyttävä, että ollaksemme kuin Äiti Maa, meidän täytyy olla kärsivällisiä — 'dhara'. 'Daharaitey sadara'. Hän ravitsee kaikkea. Hän ottaa vastaan kaiken, imee värähtelyt itseensä; kerroin teille tästä. Ja nyt ensimmäistä kertaa Oivalluksen jälkeen voitte antaa Hänelle takaisin sen, mitä olette saaneet Häneltä. Voitte antaa värähtelyjä Hänen luomilleen puille, voitte tehdä niistä kauniita. Voitte muuttaa kukan vielä kauniimmaksi kukaksi. Voitte antaa kaikkea, mitä olette saaneet Äiti Maalta, koska teidän Äiti Maanne on nyt herännyt sisällänne.

Palautatte siis Hänelle kaiken, mitä olette Häneltä saaneet ja annatte muille. Anteliaisuutta, sydämen suuruutta, ylevyyttä, anteeksiantoa, rakkautta, kiintymystä, kaiken kestämistä rakkauden vuoksi. Pelastaakseen lapsensa äiti on valmis vaikka näkemään nälkää, hän tekee kaikkensa pelastaakseen lapsensa, hän on täydellisesti omistautunut lapselleen. Sellainen on todellinen äiti — mutta sellaiset äidit, joita nykyään näkee, eivät ole äitejä eivätkä naisiakaan. Mutta tarkoitan sitä, että tällainen on todellinen kuva äidistä, ja sellainen teillä on tässä edessänne. Tällaista on nyt saatava aikaan olittepa sitten sahaja-joogi -miehiä tai -naisia, mutta teidän pitää kehittää uusi kiintymyksen, rakkauden ja myötätunnon tietoisuus. Vihastuminen, raivoaminen, toisille huutaminen ja kirkuminen eivät tule auttamaan teitä kovinkaan paljon. Jos teidän pitää auttaa kokonaisuutta, kokonaisuuden kasvua, yrittäkää tehdä itsestänne lempeämpiä — olkaa vihainen itsellenne siitä, että menetätte malttinne ja olette niin epäystävällinen muita kohtaan. Kaikki ongelmat ovat tulleet ylitse paisuneen maskuliinisuuden takia. Se on saavuttanut tietyn pisteen, tiedättekö, se on päässyt nyt sellaiseen kurjuuden pisteeseen, että sen on tultava alas.

Mutta myös feminiinisyys alemmalla tasolla, ilman Oivallusta, voi olla hyvin pikkusieluista, pelkurimaista, koko ajan huolen kantamista vain omasta lapsestaan. Tämä meidän pitää muuttaa — meidän pitää tuntea rakkautta ja kiintymystä jokaista sahaja-joogia, jokaista henkilöä kohtaan. Kun pitää taistella, olette kaikki yhtä, mutta keskenänne voitte pitää huolta toisistanne, — jos vaikka tunnen kipua nenässäni, minä hieron sitä — samalla tavalla. Mutta en yritä leikata nenää irti, enhän? Tai hakata sitä, enhän? Eli tunne siitä, että toinen on minä itse; olkaa kilttejä ja lempeitä, yrittäkää tulla paremmiksi siinä ja auttaa sillä tavalla. Toivon, että olette ymmärtäneet kaiken. Pähkinänkuoressa: meidän on muutettava koko käytäntö — sahaja-joogien yhteiskunnassa on tapahduttava radikaali muutos. Nyt, jos teillä on jotain kysymyksiä, niin kysykää, ennen kuin aloitamme pujan. Avioero-ongelmat ja muut voidaan nähdä tämän kautta.

Vasemman Nabhin ongelmaa vastaan voidaan taistella. Onko kysymyksiä? Sahaja-joogi: Äiti, onko koskaan sallittua loukata toisia heidän omaksi hyväkseen? Mitä hän kysyi? Katsos... tämä ongelma syntyy, kun et ole osa kokonaisuutta, ymmärrätkö? Jos oletetaan — kuten kerroin — että olet osa kokonaisuutta, kuka silloin on se toinen? Silloinkin, kun se aiheuttaa kipua... Esimerkiksi, jos peukalostani vuotaa verta, painan sitä kovaa, että vuoto loppuu. Se sattuu peukaloon. Mutta on käytettävä harkintaa, että menetän verta, joka on arvokasta, paljon arvokkaampaa, kuin tämä pieni kipu. Mutta on oltava oikeanlaista tilannetajua.

Sahaja Yogassa teillä kaikilla on vapaus kehittää omaa tilannetajuaan. Ja kun se on riittävän kehittynyt, alatte pikku hiljaa tietää miten toimia. Alussa te varmasti loukkaatte ihmisiä, koska olette tottuneita siihen. Olen nähnyt täällä ihmisiä, jotka vain haukkuvat toisiaan, heti, kun näkevät toisensa, alkaa haukkuminen. Mihin tahansa menee tässä maassa, mihin tahansa, ihmiset alkavat haukkua aivan tyhjästä. Olin hämmästynyt. Kävin eräässä koulussa, sielläkin kaikki sättivät toisiaan, tiedättekö. Olivatpa ihmiset humalassa tai eivät, sillä ei ole väliä, aina sama meno. Mutta Oivalluksen jälkeen te sanotte asioista. Koska välitätte, olette huolissanne.

Mutta sanotte sen tavalla, joka tuottaa tuloksen. Näettekö, mitä tarkoitan? Kriteerinä on se, että teidän pitää saada aikaan tuloksia. Mutta, jos vaikka joku tulee ensimmäistä kertaa, ja sanotte hänelle, että "sinussa on bhuutti", niin tietysti hän loukkaantuu; tällainen on aika yleistä. Ensimmäisenä päivänä, kun joku kävelee sisään, sanotte, "sinussa on bhuutti". Luojan kiitos, jos hän ei ymmärrä, mitä sana 'bhuutti' tarkoittaa — silloin ei vaaraa. Olkaa ensin lempeitä, mukavia, vaalivia, herttaisia. Katsokaa ja yrittäkää löytää erilaisia tapoja. Eräs oikein hyvä tapa on kirjoittaa iltaisin ylös, "kuinka monta kaunista sanaa sanoin tänään". Ei sellaisia imelyyksiä, kuin "Kylläpä näytät kauniilta", tai muuta vastaavaa.

Ei sellaisia pinnallisia, jotka hellivät egoa. Mutta on hyvin kauniita tapoja. Vaikkapa... on mukavia lauseita, joita voi sanoa, kuten "Onhan sinulla lämmin?" Se on todella kaunis kysymys. Se on yksinkertainen asia, mutta näin voitte kysyä. Mutta ihmisten on vaikea sanoa edes tätä, olen huomannut. Toisten mukavuudesta huolehtiminen. Jos joku istuu janoissaan, ja hänellä on epämukava olo. Silloin pitää vain antaa hänelle nopeasti vettä. "Ooh, tuo nyt on jo liikaa."

Ja "Hyvänen aika, annoit vettä, minä en kyllä ole hänen palvelijansa", heti tulee tällaista mieleen. Hieman voi yrittää tehdä jotain pientä. Joskus voi miettiä, kun on menossa ostoksille ja löytää jotain: "Minäpä ostan tämän hänelle". Lapset tekevät näin. Olen nähnyt, kun lapset koko ajan ajattelevat ystäviään ja mitä voisivat ostaa toisille. "Tämä on hyvä ystävälleni, tämä on sopiva... Hän pitää sellaisesta, hän pitää tällaisesta..." Kaikki tällaiset pienen pienet asiat. Joskus ihan sellainenkin pieni asia, että kun nousee aamulla ylös ja huomaa toisen nukkumassa sängyn yhdellä reunalla, peitto yhdessä nurkassa ja tyyny toisessa. Silloin voi vain asettaa hänen päänsä tyynylle ja peitellä hänet. Se on äidillistä. Ei pelosta, vaan silkasta rakkaudesta.

Sellaistakin, että jos on kylmä ja miehen puseron napit ovat auki, voitte napittaa ne kiinni, hän pitää siitä. Pienen pienet asiat, tiedättekö. Naisilla on pienen pieniä asioita, joilla he voivat tehdä miehet hyvin iloisiksi. Mutta naisemme ovat nyt unohtaneet tämän ymmärryksen. Ei riitelyä, vaan ajatus siitä, mitä kaunista voisi tehdä heidän hyväkseen. Ja joskus kiusoittelukin on paikallaan. Joskus kutittelu on paikallaan. Sellaiset kauniit, hyvät välit toistemme kanssa; pelkkä tunnekin, että voimme toimia niin. Se on mestarin työtä. Mestarin työtä, ymmärrättekö.

Jos on mestari voi tehdä sen, jotka eivät ole, eivät pysty tekemään niin. He palaavat takaisin ihmisten loukkaamiseen. Lopulta he loukkaavat tai purevat ihmisiä tai räjähtävät heille. Mutta mestarit osaavat hoitaa koko asian niin kauniisti; se on eräänlainen hyvin suloinen suhde, jota kutsutaan nimellä 'madhurya'. Ilman minkäänlaisia haluja, rahanahneutta tai muuta. Se on niin suloinen suhde. Ja se ilo vain kuplii. Kaikki perversiot ja muut jäävät ulkopuolelle. On vain hyvin kaunis suhde. Kaikki hyvin?

Kun vain sanonkin näin, tunnette itsenne iloiseksi.