Diwali Puja Novi Ligure Italy

 
25 octombrie 1998 Novi Ligure, Italia

Sunt foarte bucuroasă să vă întâlnesc astăzi pe toți aici pentru a celebra Diwali Puja. Trebuia să fim în Portugalia dar până la urmă nu a fost să fie, aşa că iată-ne aici. Diwali Puja este o Puja foarte scurtă, dar plină de semnificație. În primul rând, de Diwali, în prima zi se cumpără ceva pentru familie. Ar putea fi ustensile de bucătărie,sau podoabe pentru soție, sau ceva de acest gen. Pentru că aceasta este ziua stăpânei casei.Și această zi trebuie sărbătorită ca ziua soției, ca un omagiu adus ei.

Prin urmare ştiți că în India, femeile gospodine sunt foarte respectate chiar și acum. De fapt sunt respectate pretutindeni. Veți fi uimiți, chiar și în protocolul recepțiilor la nivel înalt, oriunde în lume, soţia are o însemnătate aparte. Aşa că se acordă o importanţă deosebită, locului şi poziţiei care i se oferă la aceste ocazii. Chiar și în cele mai dezvoltate ţări s-a păstrat un respect deosebit pentru stăpâna casei până în ziua de azi. O femeie care are grijă de căminul ei poate să nu fie educată,poate fi o femeie foarte simplă, poate să nu fie foarte la modă.

Am avut cândva o experienţă, la Londra, la un program oficial unde am fost cu toții invitați, iar soția șefului delegației lipsea. Așa că M-au întrebat unde este pentru că aveau un loc pregătit pentru ea. Am spus, „Nu știu, nu am văzut-o. Trebuie să fie pe aici. Chiar înainte de a începe,M-am dus să Mă spăl pe mâini și am fost surprinsă să văd că stătea în anticameră. Am întrebat-o, „Ce faci aici? Toată lumea te așteaptă afară.” Mi-a replicat, „Mi-au cerut să stau aici.”Așa că le-am spus când m-am întors „Ei bine, este în anticameră. De ce nu o chemați să îşi ia locul?”„Este soția lui?” „Da, sigur, este soția.”„Am crezut că este o secretară.”„Dar ce v-a făcut să credeți asta?” Vedeţi, această doamnă pare să aibă idei foarte moderne, purtând o rochie foarte la modă, lucioasă. Şi toți au crezut că ea poate fi, cel mult o secretară. Așa că au pus-o să aștepte în anticameră. Aşa că toată lumea se aşteaptă ca o soţie dedicată căminului, să fie îmbrăcată decent, într-un mod care inspiră respect, și nu asemeni unei secretare sau într-o ţinută de birou. Deoarece i se acordă cea mai înaltă poziţie, fie că vă place sau nu Dar ea îşi făcuse părul permanent și se aranjase într-un salon foarte scump.Și biata de ea, când a sosit, au pus-o să stea în anticameră, lângă baie.

Aşa stau lucrurile. Deci o femeie dedicată căminului ei poartă demnitatea întregii familii. Nu doar atât, ea este în aceeaşi măsură responsabilă pentru toate valorile morale ale acelei țări întreaga cultură a acelei țări. Reprezintă valorile morale şi spirituale.

Spre exemplu în India, actriţele au început să poarte în ultimul timp rochii foarte bizare. Dar nu am văzut nicio soţie decentă purtând așa ceva. Nu am văzut niciuna. În realitate nimeni nu poartă aşa ceva, în afară de actriţe.Deoarece societatea este atât de puternică iar soția trebuie să fie o persoană decentă. Trebuie să fie decentă, să fie foarte demnă și trebuie să se comporte într-un mod respectabil. În India l-am avut pe Lal Bahadur Shastri, prim-ministru. Soția nu avea o educaţie înaltă deoarece Shastriji a fost întemniţat și ea nu și-a putut continua studiile. Era o femeie foarte simplă. Și a mers în Franța.În acea vreme era președinte domnul de Gaulle. Iar soția acestuia era tot o femeie simplă. Așa că Shastriji i-a spus soției lui să nu plângă în momentul când se va despărți de d-na de Gaulle, acum că au devenit bune prietene. Ea nu știa franceza, iar d-na de Gaulle nu știa hindi, însă cumva, au devenit prietene foarte bune, în calitate de femei care se îngrijesc de căminul lor. Și deşi i-a atras atenţia să nu plângă, au început amândouă să verse lacrimi la momentul despărțirii. Aşa că Shastriji a dojenit-o, „Ți-am spus să nu plângi."iar ea i-a răspuns, „Dar ea a început să plângă prima. Ce pot face? Trebuia să plâng şi eu.”

Deci, vedeți, este ca o mare colectivitate a soțiilor, care trebuie să se manifeste. Ele au aceleaşi probleme, trebuie să se îngrijească de copii, să aibă grijă de căminul lor, totul, vreau să spun că soţiile  au atâtea în comun. Şi soția știe de asemene toate lucrurile mărunte. Vedeţi, bărbații, cel puţin în India, nu știu multe despre casă pentru că trăiesc în lumea lor.

Femeile sunt mult mai pricepute în această privinţă, şi sunt foarte conștiente chiar şi la cele mai mici detalii . Este foarte interesant, modul în care câteodată bărbații fac tot felul de greșeli care mai de care mai hilare, pentru că nu sunt confruntaţi cu problemele existenţei zilnice. Pe de o parte soția, trebuie să facă faţă problemelor zilnice. Pe de altă parte trebuie să aibă grijă de familie, de copii. În egală măsură biata de ea, este responsabilă pentru societate. Ea trebuie să mențină societatea. În țara unde femeile sunt înţelepte și mature,veți fi uimiți că vor exista familii extrem de frumoase’ o societate de calitate bună și copii cuminţi.

De aceea trebuie să spun că India este o țară măreaţă, cu o societate de o mare valoare. Aceasta se datorează femeilor dedicate căminului lor, Gruha Lakshmi ale casei, care au făcut toată munca necesară pentru păstrarea adevăratelor valori. Acest lucru e foarte răspândit în India de aceea vedeți că aici femeile dedicate familie lor sunt foarte respectate. Deci respectul faţă de stăpâna casei este cel mai important lucru în cultura noastră Sahaj. Dar asta nu înseamnă că soţia ar trebui să domine sau să-şi supere soţul, să se certe cu el. Ea are o poziție foarte importantă în societate. Este tratată asemeni unei Devi, unei zeițe. Dar ea trebuie să fie cu adevărat asemeni unei Devi. Dacă o tratați într-un mod necuviincios, atunci nici copiii nu o vor respecta. Dacă nu îi veţi acorda stima cuvenită, copiii nu își vor respecta mama și nu va exista niciun impact al mamei asupra copiilor. Ca urmare, copiii devin încăpăţânaţi, iar în societățile sau în țările unde mama nu este respectată, veți observa că ei devin foarte dominatori, agresivi și îngrozitor de individualişti.

Așa că este important ca în această zi pe care o numim Dhanteras, a treisprezecea zi, să cumpărați ceva pentru soție, și să îi oferiți cadou. Ar trebui să-i dăruiţi măcar un vas,sau ceva ce poate fi folosit în bucătărie, pentru a-i arăta că o preţuiţi. În familiile unde mama nu este respectată, copiii devin foarte obraznici și întreaga familie are de suferit. Indiferent de locul unde sunt căsătoriţi sau ce li se întâmplă bărbații trebuie să realizeze că este greșeala lor că nu și-au respectat niciodată soțiile cum ar fi trebuit. Dacă țipă la soție în prezența copiilor, dacă nu îi arată respect în faţa lor,  atunci copiii nu-și vor stima niciodată mama. Şi este ceva absolut abominabil să faceţi asta femeilor care au grijă de cămin, care muncesc pentru voi, care au grijă de voi şi de familia voastră, fără să ceară nimic în schimb.

Totuşi dacă vreți să înțelegeți cum pot deveni ele îngrozitoare, priviți-le când se apucă de politică. Când intră în politică, întorc toţi bărbaţii pe dos. Și o singură femeie adevărată îi poate readuce la realitate. Deoarece teritoriul lor este căminul, familia. Dacă nu sunt respectate în familie, părăsesc familia și se comportă într-o manieră de neimaginat. Deși femeia are mult de îndurat, mult de suferit ea trebuie respectată în familie. Acesta este un mesaj foarte important al lui Gruha Lakshmi.

Apoi cea de-a doua zi este cea în care a fost omorât acel oribil rakshasa numit Narakasura. Uciderea demonilor este înfăptuită doar prin puterea lui Shakti. Acest Narakasura torturase atât de mulți oameni și făcuse o grămadă de lucruri perfide. Era o persoană foarte înşelătoare şi perfidă și în acelaşi timp imposibil de ucis. Dar într-un fel sau altul o putere deosebită şi-a făcut apariţia prin care Narakasura a fost omorât. Aceasta a fost a patra zi, când Narakasura a fost nimicit. Se spune că atunci când a fost ucis, ușa Iadului a fost închisă, şi în acea zi oamenii ar trebui să se îmbăieze dimineața devreme. Dar părerea Mea este că,dacă în acea zi ușa Iadului este deschisă, mai bine nu vă îmbăiaţi. Stați în pat până când acest demon este pus în întregime în Narak. N-ar trebui să vă pese de el.„Naraka” înseamnă Iad. Și din Iad l-au scos și l-au ucis.

Ultima zi e cea mai auspicioasă, atunci când Shri Rama îl întâlnește pe fratele său Bharata. Shri Rama a plecat în pribegie, supunându-se tatălui său. Și timp de paisprezece ani el a stat – nu în temniţă, ci în pădure. Dar era ca un fel de temniţă deoarece el trăise în palat. Apoi tatăl său l-a trimis în pădure pe el şi pe Sita, soția lui Shri Rama, și pe fratele lui, și împreună au acceptat mari penitenţe. Ştiţi deja întreaga epopee Ramayana.

Cel care copil fiind trăise în palat, a trebuit să meargă în pădure și să se descurce în condiții grele, când, de fapt, el trebuia să devină rege. Era mult prea mult. Dar Sita l-a însoțit și l-a susținut și în cele din urmă Ravana a venit şi a răpit-o. Dar Shri Rama s-a luptat cu Ravana, l-a ucis și și-a adus soția înapoi. Dar când s-au întors  în capitală, în Ayodhya, toată lumea s-a bucurat nespus. Iar Bharata, fratele lui, care era foarte atașat de Shri Rama, a condus țara până la întoarcerea sa cu paduka cum le numesc ei,sandalele din lemn de santal, ale lui Shri Rama. Le-a aşezat pe tron și astfel a condus. Aşa s-a sărbătorit reconcilierea cu Bharat, întâlnirea lui Bharat cu Shri Rama, și tot atunci Shri Rama a fost încoronat ca rege.

Toate acestea s-au petrecut cu mult timp în urmă,cu mii de ani în urmă. Această sărbătoare are o semnificaţie aparte, aceea că adevăratul rege își recapătă tronul și începe să guverneze,și toate nedreptățile și atrocitățile prin care a trecut  trebuie înlăturate complet din viața sa. De aceea este Diwali atât de importantă.

Deci în ultima zi se venerează zeița Lakshmi, deoarece doar prin binecuvântările Ei au fost posibile aceste frumoase întâlniri. Și de aceea o venerează astfel pe Lakshmi. Există însă nouă tipuri de Lakshmi în interiorul nostru, despre care cred că v-am vorbit cândva. Acum, în această Lakshmi Puja o venerați pe Lakshmi însăși. Asta nu înseamnă că veneraţi banii, în niciun caz. Este greșit să venerezi banii. Lakshmi semnifică faptul că prosperitatea noastră, banii de care dispunem la un moment dat, trebuie cheltuiți cu mare grijă,  pentru că Lakshmi este foarte flexibilă și banii vă pot aluneca printre degete.  Însă nu ar trebui în niciun caz să fiți zgârciți. Lakshmi este supărată pe cei zgârciți. Dar dacă vreți să cheltuiți, trebuie s-o faceți într-un mod corect, altfel banii vor merge în direcţii greşite.

Atunci când Lakshmi a fost creată,cred că știți deja, că a răsărit din mare, din spuma oceanului,Ea are patru mâini. Cu o mână oferă, este generoasă, dăruiește. Cu aceasta oferă și cu o mână binecuvântează. Acestea sunt două mâini, una este pentru a dărui, cealaltă pentru a binecuvânta. Este foarte important ca atunci când dăruiți ceva unei persoane, să uitați ce dăruiți și să binecuvântați acea persoană. Nu numai că-i oferiţi bani, dar în acelaşi timp binecuvântați acea persoană. În celelalte două mâini ține câte un lotus de culoare roz. Roz este culoarea iubirii, iar o persoană care are bani ar trebui să aibă o casă plină de dragoste.  Orice musafir îi trece pragul, ar trebui stimat, tratat asemeni lui Dumnezeu. În India ați observat cum sunt tratați străinii. „Străin” înseamnă Dumnezeu pentru ei. Aici „străin” este un cuvânt urât, dar în India este foarte respectat  Dacă ești străin, înseamnă că ești asemeni lui Dumnezeu pentru ei. Aţi văzut cum au avut grijă de voi în India. Acesta este motivul, este cultura de bază în India ca oricine este oaspete, poate fi orice,dar dacă este oaspete, trebuie tratat asemeni lui Dumnezeu.

În alte țări se întâmplă exact invers. Dacă ești străin, oamenii cred că nu este potrivit nici măcar să-ți vorbească. Nu știu de unde vine mentalitatea asta. Dar nu și în Sahaja Yoga. Sahaja yoghinii nu sunt așa. Își tratează foarte bine musafirii din câte am auzit, au grijă unii de ceilalți  și sunt deosebit de colectivi.

Deci aceasta este semnificația florilor de lotus, o casă plină de iubire. Chiar și o insectă care înțeapă când se oprește pe un lotus, lotusul se deschide, iar insecta pătrunde în interiorul lui, și doarme în mod plăcut și confortabil. Nici acea insectă nu este respinsă. Așa ar trebui să vă comportați dacă aveți bani. Dar în aceste timpuri văd că, dacă oamenii au bani, devin ei înșiși asemeni unor insecte, pline de țepi și idei oribile, insultători, având o impresie extraordinară despre ei înșiși. Este pur și simplu surprinzător cum banii, care ar trebui să le dea forma lui Lakshmi, Lakshmi Swarupa, îi fac demonici. Și modul în care îi tratează pe alții e încă și mai rău. Deci aceasta este semnificația formei în care apare Zeița.

Dar cel mai frumos aspect este că Ea este așezată pe un lotus, semnificând faptul că nu exercită presiune asupra nimănui. Există prin Ea însăși, fără presiune. Nu pune presiune asupra nimănui, ci se suține prin Ea însăși, menținându-și echilibrul prin propria demnitate.  Așa ar trebui să fie o Lakshmi. Și dacă se întâmplă asta, atunci țările care trec prin crize financiare sau alte tensiuni se vor ameliora. Oamenii vor învăța să se bucure. Acum ei nu se bucură de banii lor, de nimic. Nu se bucură; este doar agresivitate și concepții ciudate de a deține lucruri foarte scumpe și lucruri de firmă.

Eu cred că de fapt acești designeri care au apărut acum, sunt anti-Lakshmi. Pentru că vă iau foarte frumos toți banii iar voi îi irosiți în mod inutil. Dacă nu îi dați pe lucruri scumpe, îi risipiți pe femei sau alcool  niște obiceiuri care vă ruinează.Nu faceţi nimic care să poată fi numit binecuvântarea lui Lakshmi cu adevărat. Aşa că ar trebui să ţineţi minte că atunci când doriți să dăruiți ceva cuiva, faceți-o cu toată inima. Cu o inimă atât de plină de iubire încât  acel lucru să devină Lakshmi Prasada. Dacă nu se întâmplă asta ce rost are să faci cadouri cuiva? Vedeți, există oameni caraghioşi care fac cadouri dintr-o perspectivă foarte limitată.Dar încearcă să ofere cadouri.

Spre exemplu dacă mergeţi în Japonia,îți vor da un cadou foarte mare, dar dacă începi să îl desfaci, desfaci şi desfaci până când ajungi la o cutie de chibrituri. Iar în această cutie de chibrituri găsești două să zicem, două păpuși mici confecţionate parcă din beţe de chibrit.  Le priveşti şi te întrebi,„Ce e asta? De ce era nevoie de o cutie atât de mare?” Foarte surprinzător. Dar altfel ei sunt oameni foarte simpli. Când am fost acolo, ne-au spus că... oriunde am mers, chiar și într-un magazin când am intrat din cauza ploii ne-au dăruit ceva.Am spus „Ce este asta? De ce ne dau mereu cadouri?” Doamna care traducea ne-a spus că „Ei cred că sunteți dintr-o familie regală.” „Ce îi face să creadă că suntem dintr-o familie regală?”„Pentru că nu mergeți la coafor.”Am spus „Serios?”Da. În Japonia, membrii familiei regale nu merg niciodată la coafor.” „Nu am știut asta.”„De aceea cred că sunteți dintr-o familie regală.” Imaginați-vă ce idei au oamenii despre coafat și alte lucruri de acest gen.

Dar în India sau în astfel de locuri, o femeie trebuie să aibă părul îngrijit. Nu poate arăta ca un hippie. Deoarece avem multe persoane care încă mai cred în stilul hippie, și își poartă părul în acest fel. Așa cum v-am spus, rolul femeii este foarte important în societate. Copiii învață mult mai mult de la mamă decât de la tată ce anume să îmbrace, cum să se comporte.  Câteodată se pot lăsa influențați mai mult de tată,dar toate lucrurile rafinate le învață de la mamă. De aceea femeile ar trebui, înainte de toate,să înțeleagă cum să se îmbrace, cum să trăiască.

Am fost zilele acestea la Londra  și am întrebat o Sahaja Yoghină originară din India,„Ce este la modă acum?” Mi-a răspuns „jipreya” în marathi.„Jipreya” înseamnă când porți părul așa. În India, dacă purtați părul așa, mama va spune „Dă-ți la o parte jipreyas.” Pentru că dacă purtați părul așa,vă puteți strica vederea. Dar asta e moda, să aveți breton, uneori foarte aproape de ochi.  Deci asta e moda jipreya. Şi este un lucru destul de frecvent acum chiar și în rândul doamnelor impozante. Cu excepția doamnei Thatcher, toate au aderat la această modă.Nu știu cum a scăpat doamna Thatcher. Dar femeile nu ar trebui să urmeze pe oricine face ceva ieșit din comun. Este foarte servil,să faci ceva doar pentru că este la modă. Asta e moda, asta facem. Este absolut stupid să vă comportați așa și să faceți exact ce vor designerii. Deoarece sunteți independente. Trebuie să vă bazați pe propriul caracter, trebuie să vă bazați pe propria înțelegere a lucrurilor. În loc să vă urâţiţi chipurile,ar trebui să le puneţi în valoare prin propria demnitate, prin propria înțelegere.

Este mai mult pentru femei, regret s-o spun, dar Lakshmi Puja se adresează mai mult femeilor, ce anume ar trebui să înțeleagă şi cum ar trebui să se comporte, ce ar trebui să reflecte. V-am spus mereu că este necesar ca femeile să aibă demnitate, mult mai mult decât bărbații. Bărbații pot fi stupizi, nu contează, vedeți,  nu contează atât de mult. Dar femeile trebuie să fie sensibile şi pline de demnitate. Iar bărbații aşa sunt ei, nu sunt foarte practici, după cum bine știți. Săracii de ei,sunt, sunt educați doar în universități. Dar în ceea ce privește latura practică, nu știu nimic. Deci nu trebuie să vă supăraţi pentru asta.

Vreau să spun că este foarte amuzant să vezi cum greșesc bărbații iar apoi spun, „Nu, nu, știu asta, știu cealaltă.”Și de fapt nu știu nimic. Dar bărbaţii nu vor recunoaşte niciodată că nu ştiu. Așa sunt ei.E în regulă. Trebuie să înţelegeţi că nu o fac din rea intenţie ci pentru că efectiv nu știu nimic.

În domeniul artei, este la fel. Nu cred că bărbații știu multe despre artă și de asemenea printre altele le lipsește estetica. Săracii, își fac doar un fel de haine pe care le poartă peste tot. Își fac un singur gen de îmbrăcăminte și îl poartă oriunde. Ei nu au pretenții. Dar femeile au simț artistic. Și dacă indiencele ar renunța la sariuri și ar purta blugi, ce ar face oamenii de la sate?Deoarece ei trăiesc din vânzarea sariurilor pe care le fac în timpul lor liber. Deci India nu poate adopta acest gen de îmbrăcăminte. În școală poate, dar mai târziu toate vor renunța, pentru că le plac sariurile. Deci sariurile rămân și vor rămâne pentru că sunt atât de artistice,atât de frumoase. Niciun sari nu se aseamănă cu altul.

Deci ideea de frumos și simțul artistic sunt prezente mult mai mult la femei decât la bărbați. Și astfel voi, femeile, ar trebui să vă amenajați casele cu gust,chiar dacă bărbații nu se pricep sau pentru ei nu contează. Faceți-vă casele confortabile asemeni lotusului, cum am spus că ar trebui să fie. Dar unele doamne pot fi ca Hitler în gospodărie, foarte dictatoare „Asta trebuie să fie așa, cealaltă așa” făcându-și soții absolut nefericiți. Am cunoscut un domn care obișnuia să poarte ziarul cu el prin casă L-am întrebat, „De ce îl porți cu tine tot timpul?”A spus, „Oriunde stau jos, pun întâi ziarul și abia apoi mă așez.”„De ce?” „Pentru că dacă deranjez ceva, soția mea va țipa la mine.”„De ce?”„Pentru că nu-i place să vadă dezordine. Și pentru că este atât de meticuloasă, port ziarul cu mine tot timpul, și mă așez pe el." Am spus, „Asta e prea mult.” Mi-a zis, „Și dvs. va trebui să faceți la fel, vă spun.” Atâta minuțiozitate privind întreaga casă, încât e imposibil să trăiești într-un asemenea loc. E chiar mai rău decât la spital.

Astfel unele femei pot fi foarte meticuloase în această privință, și de asemenea foarte metodice. Dar în mod normal femeile trebuie să fie foarte iubitoare și extrem de primitoare, și în același timp foarte prietenoase cu toți membrii familiei, cu toată lumea. Faptul că avem o familie atât de mare ne dă foarte multă forță. Avem o familie foarte numeroasă atât de mulți frați și surori atât de buni cu toții. Este remarcabil cum fiecare are un parfum diferit, o mireasmă diferită care reflectă personalitatea fiecăruia.

În ciuda acestui lucru, sunt foarte drăguți și buni,atât de concilianți și plini de bucurie, încât este remarcabil cum locuiesc împreună. În special în Rusia femeile se adaptează foarte ușor și au foarte mult umor. Se amuză de orice și se bucură de viață. Surprinzător, am luat cadouri pentru ei,am luat cadouri pentru două mii de persoane,şi au venit șaisprezece mii. Deci cum le puteam oferi aceste cadouri? Așa că femeile și-au scos lănțișoarele spunând, „Nu-i nimic, le vom da bărbaților, le vom da cerceii noștri”și glumeau pe seama lor, pentru că erau triști că n-au primit cadouri. Așa o înțelegere, plină de umor. Pentru că nu sunt atât de orientate către bani, ci sunt foarte spirituale.

Deci o femeie spirituală nu se va preocupa de astfel de lucruri ci își va păstra demnitatea și va arăta prin fiecare gest că este spirituală.Este ceva așa de dulce. Cum vă spuneam, pe de o parte,câteodată vă simțiți un pic diferiţi, așa cum v-am povestit despre Japonia. Dar tot în Japonia spre exemplu mi-a plăcut foarte mult țigla lor. Construiau ceva și mi-a plăcut designul țiglei. Am întrebat „Pot lua una de aici?”Nu, nu, vă trimitem noi la vapor.” Iar pe vapor a sosit o mare încărcătură de țiglă. Căpitanul M-a întrebat, „Ce facem acum?” Am zis „De unde au venit?”Au fost aduse pentru Dumneavoastră.”Toate varietățile de țiglă,vă puteți imagina?Deci ceea ce este o modalitate de exprimare pentru unii,este ceva diferit pentru alții.

Deci ar trebui să înțelegeți, când cineva vă oferă ceva ar trebui să înțelegeți care este semnificația acelui lucru, și să nu vă simțiți prost. Semnificația ar putea fi extraordinară și poate nu ați perceput-o. Este mai bine să întrebați de ce vi s-a oferit acel lucru. Asta numim noi auspiciozitate, și este o mare calitate a lui Lakshmi, ca atunci când dăruiți ceva, acel lucru să fie auspicios. Orice oferiți, trebuie să fie auspicios. Așa cum am văzut câteodată copiii aducând o șopârlă și încercând să v-o dea, în glumă, ca să vă facă o farsă. Nu este deloc auspicios să faci asta însă nu li s-a spus că este neauspicios, de aceea o fac. Trebuie să li se spună că nu este auspicios, că nu va fi pe placul Zeiței.

Deci este necesar să înțelegeți că nu ar trebui să O insultați pe Lakshmi, dăruind ceva nepotrivit. Dacă nu știți, ar trebui să aflați și să o faceți într-un mod adecvat. Deci aceasta este semnificația zilelor de Diwali. Dar cel mai important mesaj al acestor zile este că Shri Rama și-a recăpătat regatul. Shri Rama a fost întruparea dreptății și onestității. Iar Lui i s-a oferit regatul. În același fel,modul în care ne exprimăm gratitudinea și iubirea noastră ar trebui să fie de o asemenea natură,ca și cum ar fi oferite unei persoane de măreția lui Shri Rama. Acest lucru foarte, foarte subtil ar trebui înțeles.

Dacă nu vreți să dăruiți, nu dăruiți. Dar dacă doriți să faceți un cadou, ar trebui să oferiți ceva demn de persoana căreia i-l dați. Este una din lecțiile pe care ar trebui să le învățați cu privire la temperamentul lui Shri Rama. Întâmplarea a făcut să întâlnească într-un sat,o bătrână, care practic nu avea dinți. Și această bătrână, i-a dăruit ceva,ce noi numim „ber”,un soi de fructe, niște fructe mici. I-a spus „Uite, le-am gustat pe toate și toate sunt foarte dulci, pentru că nu ar trebui să mănânci ceva acru. Așa că le-am gustat pe toate mușcându-le cu singurul meu dinte,Te rog primește-le.” Shri Rama le-a luat fără să stea pe gânduri. Dar fratele lui, Lakshmana, s-a mâniat pentru că în India este foarte neauspicios dacă ai gustat din ceva, să oferi apoi altcuiva,este ceva ce nu se face. Dar Shri Rama a spus,„Nu am mâncat niciodată niște fructe atât de bune. Sunt cele mai gustoase fructe pe care le-am mâncat vreodată.”

Atunci Shri Sita i-a cerut,„Dă-mi și Mie câteva. Sunt jumătatea Ta așa că trebuie să-Mi dai și Mie.” Iar Shri Rama i-a dat o parte.Ea le-a lăudat spunând, „Ce bune sunt. Sunt extraodinare.”Le-a mâncat, apoi Lakshmana i-a cerut,„Cumnată, dă-mi și mie câteva.”„Adineaori ai spus tot felul de lucruri împotriva acestei femei.De ce vrei să le guști acum?”„Te rog iartă-mă și dă-mi și mie.” Deci asta arată că Shri Rama a putut vedea dragostea ei,vibrațiile ei, în acele fructe pe care ea le-a oferit. Și a putut aprecia în asemenea măsură încât a oferit și soției Sale care s-a bucurat în egală măsură.

Aceasta este esența, ca orice faceți să faceți cu iubire. Dacă o faceți cu iubire acel lucru va deveni auspicios.  Dar dacă o faceți fără iubire, doar pentru un scop anume, atunci este inutil. Deci în acest mod ar trebui să dăruiți, să dăruiți unei persoane ca Shri Rama, unei încarnări atât de mărețe. Ea s-a gândit doar să îi ofere cu toată dragostea ei.În același fel trebuie să fiți înzestrați cu simplitate,sinceritate şi atunci veți ști ce este mai bine de făcut. Deci astăzi Diwali ia sfârșit și vreau să vă urez din nou și din nou un Diwali fericit, și un an nou prosper. Dumnezeu să vă binecuvânteze pe toți!

Aceeași Lakshmi devine Mahalakshmi. Asta se întâmplă când înțelegeți valoarea banilor și când vă săturați, când ajungeți la limită. Vă detașați din interior,și apoi apare o nouă formă a lui Lakshmi, care este Mahalakshmi. Și această putere este cea care vă propulsează din ce în ce mai sus, marcând de fapt trezirea spirituală. Ați văzut deja că în toate țările cu afluenţă a apărut dorința de a căuta și a găsi adevărul,și așa ați ajuns cu toții aici. Asta înseamnă că puterea lui Mahalakshmi a început să lucreze în voi și ați început să căutați adevărul. Și căutând adevărul, ați ajuns la Sahaja Yoga. Deci Shri Mahalakshmi este foarte importantă pentru voi.Știți că în Kolhapur există un templu al lui Mahalakshmi care a ieșit din Mama Pământ. Dar nici cei din templu nu știu de ce cântă „Jogawa” în acel loc, cântec care spune Oh, Ambe, trezește-te.”Ambe este Kundalini însăși. Deci de ce cântă aceste versuri în templul lui Mahalakshmi? Voi înțelegeți de ce se cântă în acest templu „Jogawa” cerând ridicarea energiei Kundalini.
