"Consigli alle donne occidentali", (senza luogo), 1984.

…Ora diremo alcune cose che riguardano l’occidente. In occidente le donne sono intelligenti, ed essendo intelligenti e colte hanno sviluppato una situazione molto complessa. Son diventate una sorta di uomo senza virilità ed è questa la ragione per cui il loro comportamento è spesso molto strano. Certe volte non le capisco ma, da come si comportano, comincio a rendermi conto che vogliono proprio dominare gli uomini. Non capiscono però che, dominando, non si può creare un buon rapporto.

Un metodo per dominare un uomo è quello di comportarsi come un uomo, dando ordini: “Non fare questo… Questo non mi va”. Il che però non è poi tanto evoluto. Un altro è quello di parlare al marito, senza sosta, della propria infelicità e del proprio passato: “Sono fatta così…  Questo non va in me!” Lei è sempre indisposta, è sempre infelice, insicura, dipendente dal marito in ogni cosa, ha sempre bisogno di lui e richiede costantemente la sua attenzione. Il marito deve prendersi cura di lei. Alla fine, penso, uno non ne può più e scappa. Questa deve essere la ragione di tanto dilagare della prostituzione in occidente, perché, almeno, le prostitute cercano di compiacere gli uomini e non di renderli infelici, dato che devono guadagnarsi da vivere così.

In India è esattamente l’opposto. Là sono gli uomini ad essere noiosi e capricciosi. Dicono: “Questo non va bene!” Oppure: “Sono indisposto e tu devi prenderti cura di me!” e cose del genere. Certo non pensano a prendersi cura della moglie, anzi, son le donne che devono curarsi dei mariti. Le donne pensano che, dato che sono le mogli, le shakti, devono assumersi l’impegno di donare loro gioia.

In occidente le donne hanno un’altra brutta abitudine, l’ho visto anche in Sahaja Yoga: dicono sempre che la negatività le attacca, sempre, per qualsiasi motivo. Qualcuna mi ha anche detto che quando si ha un bambino, ci si sente più attaccati dalla negatività perché si è sole. Che enormità! Quando si ha un bimbo si ha una compagnia meravigliosa, quella del proprio bambino! Una madre indiana, appena incinta, si sente felice e quando il suo bimbo è nato, gode della sua compagnia, poichè, quando è vicino a lui, non ha bisogno di nulla e attraverso di lui impara ad amare anche gli altri bambini. Mentre addirittura in occidente quando nasce un bambino la madre scarica su di lui la stessa tiritera: “Quanto è cattivo mio marito, quanto male mi ha fatto! … Quanto è cattivo il mondo… e mia madre, come è stata cattiva!” Con questo sistema le madri cercano di dominare i figli, rendendoli completamente infelici. Ecco come si arriva a ‘I Miserabili’. Come nasce un libro così? Queste sono le radici.

Le donne poco colte sono anche peggiori, perchè ne hanno il complesso. Se sono poco intelligenti, c’è poi un altro problema: cercano di beffarsi del marito e degli altri. Non vedono di buon occhio i rapporti di amicizia che lui può avere. È incredibile, vero? Le amicizie, per esempio... Se lui desidera parlare con altri uomini - non sto dicendo con altre donne, nel qual caso ci potrebbe magari essere qualche obiezione - è inconcepibile che la moglie sia contraria a che gli amici del marito gli facciano visita a casa. In India è del tutto diverso: gli amici di lui sono ben accetti dalla moglie che se ne prende cura e fa gli onori di casa, e tra loro c’è un rapporto gentile, tanto che la moglie viene dagli amici chiamata ‘cognata’. Cosa molto dolce. Qui è diverso, le mogli non sopportano le relazioni dei rispettivi mariti, ed è sorprendente, dato che il marito non è certo un essere isolato e tutti i suoi rapporti sono parte di lui, è legato ad altre persone da obblighi, da vincoli di parentela, o è semplicemente affezionato ai suoi amici. Se la moglie ama veramente il marito, dovrebbe accettare anche le sue amicizie.

Insomma spesso le donne vivono tutta la vita dando spettacolo della loro infelicità, sia prima che dopo il matrimonio. Anche in Sahaja Yoga ho visto che si comportano così.

Posta di fronte a qualsiasi calamità la donna indiana vi si oppone; è colei che si erge, al momento della calamità. Altrimenti non si mostra, non appare sulla scena, nessuno si accorge che c’è una donna che lavora, non è mai lei a parlare per prima. Per esempio, se mio marito ed io siamo in attesa di una intervista, il giornalista è autorizzato a pensare che la moglie sia sorda e muta, dato che non parla. Molta gente che ci ha visto insieme non sapeva che io fossi Mataji, perchè, chi mi ha incontrata in altre occasioni, non mi ha sentita parlare: la moglie non parla quando parla il marito ma, semplicemente, tace. In occidente no, sarà invece la moglie a parlare per prima, l’uomo starà lì come un baccalà, guardandosi intorno e aprendo appena la bocca per dire qualcosa. L’attacco di queste donne è molto insidioso, se ne escono con domande sinistre e, qualsiasi cosa dicano, sono pungenti. Ci si stanca presto di persone del genere e per questo ci sono tanti divorzi. Gli uomini occidentali sono migliori degli indiani, non sono dominanti, comprendono il valore delle donne, hanno dato loro tanta libertà, tanto prestigio e onore. Quando però si dà qualcosa alle donne, esse dovrebbero essere all’altezza della situazione, no? Che senso c’è a dare tanta uguaglianza alla donna se poi lei non ha capacità di sostenerne il peso? Questa è la ragione di tanto squilibrio e il motivo per cui le donne sono così sinistre lungo il corso di tutta la loro vita. La vita è bella, piena di gioia, felicità e beatitudine. Se da mattina a sera continuate a render infelice qualcuno, significa allora che siete contro la vita, siete contro Dio. Questo le donne lo devono capire. Il fatto è che hanno raggiunto l’uguaglianza senza essere evolute sino a quello stadio. È come per gli Arabi: hanno voluto le Cadillac. Un tempo usavano cammelli e asini, poi sono diventati ricchi e si sono comprate le Cadillac. Ma possedere una Cadillac non significa essere evoluti. La stessa cosa succede alle donne messe improvvisamente in condizioni di sentirsi, o di essere, uguali agli uomini senza averne… i ‘gradi’, senza aver sviluppato una capacità di uguaglianza: l’inadeguatezza prende il sopravvento, e si mettono a criticare e pungere continuamente gli uomini. Ogni parola, e persino la lingua, manca di dolcezza.

Nell’ambito di Sahaja Yoga conosciamo grandi Sahaja Yogini, donne di grande prestigio e autorevolezza, Donne… come dire? solide, molto solide, che capiscono assai bene le cose. Senza dubbio sono brave mogli e rendono felici i loro mariti, li trattano con  dolcezza. E non le ho mai sentite lamentarsi della loro infelicità nè del loro passato. Mai, mai! Dicono sempre di essere felicemente sposate. Ricordo una signora che mi ha riferito di aver vissuto una felicissima vita matrimonale. Lui era russo e, a causa della guerra, hanno avuto gravi problemi, ma lei non ha mai detto: “Che guai ho vissuto, a causa di mio marito!” o una frase del genere. Mai! Anche se si verificasse il caso e vostro marito vi rendesse infelici, voi dovreste ugualmente essere felici. Anche se fosse cattivo, anche se vi dà problemi magari perché non è in Sahaja Yoga, voi dovete essere felici comunque.

In Sahaja Yoga è obbligatorio essere felici, gioiosi. Dovete essere pieni di gioia. Non c’è posto per gente miserabile. Se qualcuno si mostra così, deve essere espulso. Teneteli lontani da me. Saranno tutti buttati fuori. Chi non vuole cambiare, se ne stia fuori per sempre. Insomma è una sfida da cogliere da parte di tutte le Sahaja Yogini d’occidente: dovete essere persone gioiose, persone felici.

Si sa che in tanti casi le donne covano un ego subdolo. Se dite loro: “Questo non va bene!”, cominciano subito a piangere, sono sconvolte. A questo punto un uomo non sa più cosa fare perchè queste donne hanno una forte immagine di se stesse e vogliono fare ciò che salta loro in mente, e se un uomo vede qualcosa più di loro e dice: “Fa’ così, sarebbe meglio!…” è finito. Sono identificate con quella loro immagine, e quindi non si può dire che siano di lato sinistro, ma piuttosto che sono egoiche. In questo ego c’è un’attitudine negativa e insidiosa, in forza della quale rendono infelici donne, uomini e bambini.

È ora di finirla. Deve essere fermata la crescita e la diffusione di questa infelicità in occidente. Cos’è questa infelicità che vi tormenta? Dovreste vedere le donne indiane come sorridono e come ridono. Hanno molti bambini da accudire, a volte dieci, a volte dodici e non hanno danaro. Di buon mattino, alle quattro, devono alzarsi e, per fare il bagno, a causa delle condizioni abitative in India, devono andare andare al pozzo, prendere l’acqua, portarla a casa. Non possono poltrire come fate voi in occidente. Eppure i loro volti sono splendidi e belli. A casa devono preparare il cibo e dolcemente svegliare il marito, poi preparano la roba per il bagno di lui, badano ai bambini e puliscono la casa. Quando si alzano i bambini la casa è pulita. Dovreste vedere quanto lavorano, ma non lo danno mai a vedere. Tutto in silenzio. Dovreste vedere come queste donne cucinano. Se viene qualcuno, sono tranquille, si prendono cura degli ospiti. Sono donne intelligenti. La signora……, per esempio, è un’alta funzionaria delle imposte, ma come si comporta? Le avete mai viste darsi delle arie, queste donne? Mai.

In India l’istruzione è molto seria. La maggior parte delle ragazze è almeno diplomata, ma non per questo sono superbe, capiscono la loro posizione di mogli e di donne. Sanno di essere le sorgenti della gioia, e sanno che devono donare questa gioia agli altri. Qui le donne non sanno quanta gioia possono dare. Dopo tutto vostra Madre è una donna e quindi se lei può dare tanta gioia, perchè non dovreste esserne capaci anche voi?

Fatto sta che non riesco a capacitarmi come un tale potenziale, una così potente sorgente sia bloccata. Ecco perchè ci son problemi di maternità, proprio di maternità. Non è che le donne abbiano problemi fisici, da questo punto di vista sono a posto. Ma la maternità risente di quel blocco.

In India una bambina di nemmeno sei anni, come Anupama, è stata capace di venirmi a dire  all’orecchio: “Chi è il bimbo qui seduto che ride?” Le ho risposto: “Si chiama Machendra Nath”  “Ah, questo è Machendra Nath!” Tenete presente che ha solo sei anni ed il bimbo è pesante da portare, ma lei lo ha preso e ha voluto dargli qualcosa da mangiare. Se avete un bimbo portatelo qui, queste due bambine baderanno a lui, lo nutriranno, ci penseranno loro. Lo fanno sempre. Persino con il nonno: “Posso darti da mangiare io? Ti piacerebbe questo?” Io faccio il bagno e quando esco la bimba è là con il talco per i piedi e con l’asciugamani per avvolgerli. Lei e Shumi mi stanno sempre attorno e non potete immaginare quanto siano materne non solo con me, ma anche con il nonno. Shumi aveva due anni e mezzo ed ogni mattino appena vedeva il nonno seduto sulla sua poltrona, andava a prendergli il  giornale e glielo portava, insieme agli occhiali. Eppure sapeva appena camminare!

Quando invece l’attenzione è perennemente fissata sul cercare di avere dagli altri, questo viene da una mentalità molto negativa, repellente. Mi è capitato più di una volta, parlando con persone così, di  provare disgusto e pensare: “Quando queste donne si sposeranno, cosa succederà?” E quando si sposano, lo vedo. Ecco la ragione  per cui gli uomini in occidente non sanno cosa fare. Vedete, quando un uomo ha dei problemi, la donna deve offrire il suo sostegno. Le donne indiane hanno molto coraggio. Come fu il caso, al tempo della guerra dell’India, di una donna, vedova e regina, che per combattere gli inglesi salì sul suo cavallo, prese il figlio e saltò giù dalla fortezza, compiendo un salto di circa cento piedi. Morì, naturalmente: gli inglesi la uccisero. Ma il generale inglese scrisse: “Noi abbiamo vinto la battaglia, ma la vittoria e la gloria sono di Lakshmi Bai.” Non è il solo caso, ce ne sono molte altre così, donne meravigliose che si mostrano solo in caso di calamità, quando le cose giungono ad un punto drammatico; diversamente se ne stanno tranquille. Vedete, in questo dovrebbe consistere la femminilità

Insomma, per parlarvi delle donne indiane dovrei tenere una conferenza. Avete notato come si comportano, come sono dignitose, come sono dolci, come…  devo proprio levarmi tanto di cappello davanti a loro! Hanno maturato la femminilità nel modo migliore, manifestando tutto il loro potenziale. Vedete, lavorano molto duramente. Ricordate quella giovane sposa che ci invitò a colazione tre anni fa? Eravamo andati al canale e lei ci disse: “Madre, vi prego, domani venite tutti a far colazione da me!” Ed io risposi: “No, è troppo. Siamo così tanti, trentacinque persone, come farai a dare la colazione a tutti?” Oltretutto, c’erano anche gli altri leaders che in quel momwnto non erano con noi. “Ce la farò” - disse. L’indomani ci offrì un’ottima colazione. Tutte le sue vicine si erano alzate alle quattro e avevano preparato tutto con grande piacere, perchè Madre sarebbe andata da loro ed erano deliziate da questa idea. Questa, in India, si chiama  amorevolezza. Purtroppo nelle lingue occidentali non ci sono parole diverse per indicare i vari tipi di gioia. Ma era straordinaria l’amorevolezza di queste persone che, addirittura, ci erano grate perché gustavamo il loro cibo! Io feci onore a quello che avevano preparato, poi dissi di essere sazia e di non poter mangiare altro. E loro: “Madre, non è di suo gradimento?” e continuavano ad offrirmi quello che avevano preparato con tanta gentilezza e generosità. Ed eravamo in cinquanta, non trentacinque, in una casa piccola, ma queste donne lavorarono in silenzio, in modo così efficiente grazie all’amore di cui erano capaci, che riuscirono ospiti perfette. È proprio così, fanno cose dolci, cose piccole, semplici, ma è cosi tanta l’energia queste piccole cose che comunicano! E adesso scriverò anche alle signore di Poona, in modo che preparino loro il nostro cibo quando saremo lì, e vedrete come si organizzeranno. Si procureranno le verdure migliori, i migliori polli, insomma il meglio di tutto il mercato e faranno tutto quello che possono, ci metteranno tutto il cuore: “Nelle nostre case stanno per venire dei santi! Dei santi!” .

Il bello è che, nonostante questo, molti pensano che le donne indiane siano schiacciate a causa della loro bontà . Ma loro non se la prendono. Dicono: “La bontà non può essere sciacciata” La bontà è più importante dell’oppressione, della repressione e di tutto. Non amano idee assurde. È così bello! E i mariti allora si sentono così affezionati, devoti. Mia figlia, per esempio, riceve telefonate praticamente ogni giorno da suo marito che è nel Sud Arabia. Considerate mio marito: è un uomo anziano di sessantacinque anni. Se si lasciasse fare a lui, mi telefonerebbe dieci volte al giorno. Io gli raccomando di non telefonare sempre, ma lui continua imperterrito. Vedete, si rivolgono alla sorgente per parlare o per avere qualcosa. In occidente è tutto diverso, sono le donne che vogliono ricevere dagli uomini, ma cosa hanno gli uomini da dare? Sono le donne che hanno, e devono dare. Non si rendono conto del loro potenziale e continuano a tormentare gli uomini. Come possono amare il marito in questo modo? Non possono. E questa è la risposta ciò che mi viene in mente quando mi domando perchè gli uomini indiani rabbrividiscono all’idea di sposare donne occidentali. Per quale ragione dovrebbero mettersi in condizione di essere infelici? Come se sapessero bene come sono fatte!

E’ tempo di cambiare. Noi siamo Sahaja Yogi e non abbiamo niente a che fare con le idee occidentali sulle donne e cose del genere. Non ricordo quale libro ho letto sulle donne occidentali e sulle eroine da romanzo, ma non ne ho mai trovato riscontro nella realtà. Quello che ho visto è ben diverso da ciò che ho letto.

Domanda: “Potrebbero le donne occidentali imitare quelle indiane?”

Certo, dovrebbero. Ma non c’è bisogno di imitare perchè siete SahajaYogi. Le cose le fate spontaneamente. Accettate solo questo, e sono sicura che siete capaci di accettarlo: il passato è passato, qualunque sia stato. Il nostro impegno è rendere felici e gioiosi tutti. Questa è la sorgente che abbiamo raggiunto. Noi siamo la sorgente della gioia. Accettate questa condizione. Siamo la sorgente della gioia, della fiducia, dell’amore, dell’affetto, della tenerezza e della gentilezza. Poi, se ogni tanto, vostro marito si comporta male, avrete il diritto di dirglielo, non se la prenderà. Ma se continuate a cercare di farvene gioco, riempiendolo di moine, dirà: “Ogni giorno la stessa storia terra terra, non finisce mai!”

Questo andava detto, sono atteggiamenti molto diffusi. Anche alle donne australiane bisognerebbe dirlo, anche se so che sono molto dolci, vero? E non date problemi alle giovani, alle ragazze: se loro non ve ne danno, voi non datene a loro.