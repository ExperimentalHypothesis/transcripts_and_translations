Sahasrára púdža: Boží vůle, 10/05/1992, Cabella, Itálie

Dnes oslavujeme den Sahasráry. Možná jsme si dosud neuvědomili, jak významný to byl den. Před otevřením Sahasráry byl sám Bůh mýtem. Náboženství samotné bylo mýtem. Všechny hovory o Božském byly mýtické. Lidé v ně věřili, ale byla to jen víra. Navíc věda, která se prosazovala, hodlala vykořenit celý hodnotový systém, všechny důkazy o Bohu všemohoucím. Když se podíváte do historie, jakmile si věda krůček po krůčku vybudovala určitou pozici, lidé, kteří takzvaně „zodpovídali“ za věci týkající se náboženství, různých náboženství, se snažili jít na ruku objevům vědy. Snažili se ukázat, že i když tohle se sice píše v Bibli, pokud je to špatně, musíme to opravit. Zejména Augustin tohle dělal. A tak to začalo vypadat, jako že je to celé hloupost, že tyto Spisy jsou pouhé mýty. Přinejmenším samotný Korán, ačkoli v něm byla spousta věcí, které popisují biologii dneška. Nemohli uvěřit tomu, že lidské bytosti jsou speciálním výtvorem Boha. Měli za to, že to bylo jen dílo náhody, že se zvířata postupně přizpůsobovala podmínkám, a tím se stala lidskými bytostmi. A tak bylo Božské neustále zpochybňováno. A nebyl žádný způsob, jak by se dalo prokázat cokoli, co bylo psáno v Bibli, v Koránu, v Gítě, v Upanišádách nebo v Tóře. Nic z toho se nedalo prokázat, protože to byla stále jen víra. Jen velmi málo lidí získalo realizaci, a když promlouvali, lidé jim nevěřili, protože měli pocit, že jen říkají něco, čím se snaží obhajovat své vlastní teorie. A tak se to celé stalo jakousi mrtvou vědou. Žádná věda o náboženství neexistovala. Lidé začali přemýšlet, proč vlastně dodržovat Deset přikázání, tato přísná pravidla žití, když jejich následováním člověk nic nezíská a přijde v životě o všechnu zábavu. A proč vůbec uvažovat o získání nějakých punjas (zásluh)? Tímto způsobem neustále probíhal velký odklon od hodnotového systému lidí. Také tato organizovaná, zkostnatěle řízená náboženství se začala ubírat směrem k získávání moci a peněz, protože se domnívali, že je to jediný způsob, jak ovládat lidi a uspět. Ze všeho nejméně je zajímalo, jak předat to dobré, co bylo popsáno v Bibli. Do Bible se samozřejmě zasahovalo opravdu hodně a byla značně pozměněna. Lidé jako Pavel a Petr, kteří se dali dohromady, se snažili pokroutit většinu pravd. Do Koránu se sice tolik nezasahovalo, nicméně se zabývá spíše pravou stranou, reprodukčním systémem a podobně a mnoho věcí je tam dosud rozporuplných. Současně tedy proběhly dvě věci. Nevím, jestli si to uvědomujete. To první, k čemu došlo, je, že nyní máme nový druh vědy - mikrobiologii, která objevila, že v každé buňce je šroubovice DNA. Každá buňka má v sobě program. Tak jako máme v počítači čip, každá buňka má v sobě šroubovici, která je naprogramovaná. A podle toho programu probíhá vývoj. Zkuste si představit, jak je to celé složité. Tolik počítačů už je naprogramovaných a všechny buňky mají ten program v sobě. Takže před vědci vyvstala taková prazvláštní věc a oni to nedokážou vysvětlit. Nedokážou vysvětlit spoustu věcí. A tohle je jedna z nich. Sahadža jóga udělala to, že dokázala, že je to vůle Boha, že je to přání Boha, vůle Boha, která dělá všechnu práci. A to bylo prokázáno. Všechna tato čaitanja, Ádi Šakti, není ničím jiným než vůlí Boha. A vůle Boha vypracovává vše velmi harmonicky. Někteří z vás určitě četli Mou knihu, tu první knihu, kde jsem popsala, jak byla stvořena tato Země. Velký třesk sice proběhl, ale byl velmi harmonický a nastal díky vůli Boha. Všechno tedy vzniklo díky práci Boží vůle. A vy nyní dokážete vůli Boha cítit na konečcích svých prstů. Teď po realizaci jste objevili absolutní vědu, a tou je vůle Boha, která je absolutní vědou. Sami víte, že skrze Sahadža jógu jsme mnoho lidí vyléčili. Také umíte dávat bandhan a vše, co vypracovává věci. Tolik věcí se po realizaci vypracovává automaticky, že tomu lidé ani nemohou uvěřit. Zpočátku nikdo nevěřil, když jim vědci něco řekli. Teď vidíte, že věda je neustále v pohybu, stále mění názory. Jedna teorie zpochybňuje druhou, pořád dokola. Sahadža jóga vás však postavila před nejvyšší pravdivou vědu, kterou nelze zpochybnit, která je úplná, absolutní. Takže každému, kdo přichází s nějakým novým nápadem pošpiňujícím Boha nebo popírajícím Jeho existenci, můžeme dokázat nejen to, že Bůh existuje, ale že vše, stvoření Země, stvoření lidstva a všeho ostatního uskutečnila harmonicky vůle Boha. Pokud vůle Boha činí vše, lidé by si neměli připisovat žádné zásluhy, když například objeví něco, co ale stvořil Bůh. Když třeba někdo vyrobí tento koberec a my začneme zkoumat jeho barvy, co je na tom tak úžasného? Všechno už je tam, tím ho nestvoříte. Není tak důležité tvoření samotné, jako utváření tohoto světa. To celé vykonala vůle Boha. Když je tedy vůle Boha tak důležitá, musí být prokazatelná. A nyní v Sahadža józe, po prostoupení Sahasrárou, jste poprvé pocítili vůli Boha. A to je tak důležité! Ale přišlo to k nám tak spontánně, že jsme to ještě nepochopili. Jen pošleme bandhan a věci se vypracují. Když se to vyřeší, máme pocit, že to vypracoval ten bandhan, že jsme to dokázali my. Ale tak to není. Je za tím mnohem víc. Stali jsme se teď součástí toho velkého počítače, té Boží vůle. Stali jsme se prostředníky, můžeme říci kanály té Boží vůle. Jsme spojeni s vůlí Boha, která stvořila celý vesmír. Můžeme tedy zvládnout cokoli. Protože nyní máme v rukou absolutní vědu. Absolutní vědu, která vypracuje zdokonalení celého světa. Můžeme vědcům dokázat, že existuje Boží vůle, která stvořila úplně všechno. Dokonce i evoluční proces je Boží vůlí. Bez Jeho vůle by se vůbec nic nemohlo stát. Tolik lidí má ve zvyku říkat, že ani stéblo trávy se nepohne bez Boží vůle. To je naprostá pravda. A sami víte, že jsme vůli Boha dostali jako svou vlastní sílu. Můžeme ji používat. Jak důležité tedy je být sahadžajogínem! Možná si ani neuvědomujeme, jak důležité je být sahadžajogínem. Sahadža jóga není jen o tom, že můžeme říct: „Matko, mám takovou radost, jsem spokojený sám se sebou, očistil jsem se, všechno je dobré.“ Ale k čemu? K čemu jste dostali všechna tato požehnání? Proč jste byli očištěni? Aby na vás bylo vidět, že znáte vůli Boha, a nejen to, měla by být vaší součástí. Musíme tedy pozvednout naši úroveň, musíme se dostat výš. Průměrným a běžným lidem je zcela zbytečné dávat Sahadža jógu, protože nejsou k ničemu. Nepomohou nám v ničem, protože v dnešní době potřebujeme takové lidi, kteří skutečně dokážou projevovat a zrcadlit vůli Boha. A k tomu je pochopitelně zapotřebí mít velmi silné lidi. Protože tato vůle stvořila celý vesmír, kosmos, Matku Zemi. Vše stvořila tato vůle Boha. Nyní jsme tedy vystaveni nové dimenzi a tato dimenze znamená, že jsme ti, kteří se stali kanály Boží vůle. Co je tedy naší povinností a jak bychom se k ní měli postavit? Výsledkem otevření Sahasráry je to, že zmizely vaše iluze. V sanskrtu se jim říká bhránti. Iluze zmizely. Neměli byste mít žádné iluze o existenci Boha všemohoucího, o síle Jeho vůle a o pravdivosti Sahadža jógy. Přinejmenším byste neměli mít vůbec žádné pochybnosti. Při používání této síly byste však měli mít na zřeteli, že tato síla je vám dána, protože máte schopnost s ní pracovat. Je to ta nejvyšší síla, jakou si vůbec dokážete představit. Kterýkoli guvernér, ministr nebo kdokoli může být zítra sesazen. Mohou být zkorumpováni. Mohou úplně ztratit povědomí o svých schopnostech a silách. Je hodně takových, kteří sice byli zvoleni, ale nevědí, co mají dělat. Tohle tedy není jen přeměna lidí, není to ani pouhá transformace. Je to unikátní vytvoření nové lidské bytosti, která vstupuje na scénu a která je schopna nést Boží vůli stále dál. Co jste tedy díky své realizaci získali? To první, k čemu došlo, je, že zmizely vaše iluze. Neměli byste mít žádné mylné představy o Bohu všemohoucím, o Jeho vůli a o tom, že je všemohoucí, všudypřítomný a vševědoucí. Právě Jeho všemohoucnost vykonala tuto práci. A měli byste vědět, že díky kolektivnímu vědomí jste i vy všemohoucí, všudypřítomní a vševědoucí. Vševědoucí znamená, že vše vidí a vše ví. Část této síly je i ve vás. Abyste tedy dokázali Jeho všudypřítomnost, musíte si být stále vědomi toho, že jste sahadžajogíni. Přesto i teď nacházím sahadžajogíny, jak se potýkají se svými ženami, dětmi, domem, prací... A tak Mě napadá, jakou to mají úroveň? Kde jsou? Kdy převezmou roli, kterou dostali? Takže Bůh všemohoucí, který je všude, který vytvořil tohle všechno, Boží vůle, která to vypracovala, musí nyní pracovat skrze vás! A musíte být velmi silní, velmi chápaví, velmi moudří a také velmi výkonní lidé. Čím budete výkonnější, tím více energie se vám dostane. Stále však cítím, že se sahadžajogíni dosud nesnaží zodpovědně přijmout, že musí reprezentovat tohoto Boha všemohoucího, který je všudypřítomný, vševědoucí, který všechno ví, který všechno vidí a který je mocný, v tom smyslu, že je všemohoucí. Když pochopíte, že to je to, co se stalo po otevření Sahasráry, že jste teď získali tuto sílu, která v sobě má tyto tři kvality... Řekněme, že tato ohromná věc musí být podepřena silnými sloupy, když však, dejme tomu, nejsou silné, celé to spadne. Stejně tak taková ohromná síla, které se vám dostalo... Nepotřebujeme k tomu příliš úspěšné lidi nebo lidi se slavným jménem nebo boháče. Potřebujeme charakterní lidi, chápavé a moudré. A silné! Že: „Ať se stane cokoli, budu za tím stát, dám se do toho, poradím si s tím, změním se a zlepším.“ Teď už jsou tedy iluze rozehnány. Doufám, že jste se všichni zbavili svých klamných představ. Také byste neměli mít žádné iluze o sobě samých. Pokud máte nějaké iluze, měli byste odejít ze Sahadža jógy. Uvědomte si, že jste byli za tímto účelem vybráni Boží vůlí, a proto jste tady. Na vás je, abyste převzali zodpovědnost za to, že porozumíte tomuto vědnímu oboru, který je nevyvratitelný a úplný, a že to vypracujete jak pro sebe, tak pro druhé. Pocítili jste Mou lásku. Teď však musí být cítit vaše láska. Protože Bůh je láska. Druzí tedy musí cítit vaši lásku. Musí cítit, že jste milosrdní, milující a chápaví. A to proto, že vůle Boha neustále proudí skrze vás. A vy to musíte vypracovat natolik, že ostatní poznají, že jste světec, že tato síla proudí skrze vás. Druhá věc, která se vám stala, není, že nemáte iluze o Bohu, o sobě... Druhou věcí je, že jste pochopili integraci, že svět je kompletně sjednocen. U dětí běžně vidíte, že mají své vlastní, přirozené porozumění. Ony vědí. Vidíte, že hodné dítě se obvykle vždy rádo podělí o své věci, bude chtít mít rádo druhé dítě, když je tam nějaké mladší dítě, bude ho přirozeně chtít chránit. Nebude přemýšlet o tom, jestli má černé vlasy, červené nebo modré. Přirozeně, ze své podstaty to děti takto cítí. Nebo jiné dítě, ještě malé, ví, že člověk by měl chránit intimní partie svého těla. Děti nechtějí, aby musely být před ostatními nahé. Žádnému dítěti se to nelíbí. Cítí to ze své přirozenosti. Všechny tyto vrozené kvality máte v sobě. Dětem se nelíbí kradení. Ani nevědí, co to je něco ukrást, nerozumí tomu. Také jsem viděla, že když jdou děti na místo, které je velmi krásné, něčí dům, budou se vždycky snažit udržet to místo krásné. Ale pokud už je neudržované, je jim to jedno. Všechny tyto vrozené kvality tedy máme v sobě. Mám za to, že země, které jsou považovány za rozvojové, mají mnoho těchto kvalit, které jsou v nás zabudovány od přírody. Nevinnost je vrozená. Boží vůle tedy ze všeho nejdříve stvořila nevinnost, příznivost. První, co Bůh udělal, bylo, že stvořil Šrí Ganéšu, nebo bych spíš řekla - stvořila, protože Boží vůle je Ádi Šakti. A toto vše bylo stvořeno především proto, aby celá Země byla nádherným místem. Všechny tyto niterné kvality byly vloženy i do vás, stejně tak i všechna Božstva. Lidské bytosti byly speciálně vytvořeny tak, aby se z nich stali svatí lidé. Aby měli vnitřní cit pro svatost. Jenomže v rozvinutých zemích nám zahltili mozky všelijakou televizí, nejrůznějšími věcmi, takže jsme se stali velmi... dá se říci, že jsme začali být snadno ovlivnitelní. Začali jsme přebírat myšlenky a představy druhých. Každý, kdo byl dominantní, nám mohl dominovat. Nebyl to jen Hitler, kdo lidi ovládal. Když se skutečně odpoutáte od světa, i dnes vidíte, jak moc jsme ovládáni. Například módou. Některých věcí, které se objeví, se lidé nedokážou vzdát ani za nic. Nedokážou přijmout něco, co je praktické, protože tamto je přece v módě. Dnes je například řekněme v módě mít jen takto krátkou sukni. Dlouhou sukni pak nikde neseženete. Každý musí nosit tento typ sukně. Jinak nejste „in“ - „v“, nejste „v“ blázinci. Takovými věcmi nás zahlcují od rána do večera, a tak se stáváme především otroky těchto podnikatelů. Všeho, co nám servírují. V Belgii prý neseženete nic čerstvého, musíte si vše kupovat v super- marketu, všechno konzervované. My se tím pak ale postupně také měníme na něco naprosto umělého. Jídlo je nepřirozené, oblečení je umělé, celý náš postoj se stává umělým. Protože jsme natolik bombardovaní reklamou, všemožnými vlivy zvenčí, že se v tom prostě ztratíme a zapo- meneme na svůj vrozený rozum, který je ovládán všemi těmito moderními věcmi. K vědě se ještě ke všemu přidal i velký posun jiným směrem, kdy začaly být velmi důležité peníze. Jakmile se stanou důležité peníze, pak všichni vaši podnikatelé nabudou na důležitosti. Protože vědí, jak vydělávat, jak z vás neustále dělat hlupáky. Dnes máte tuhle věc, zítra zas jinou. Dnes to vyměníte za něco nového. Ale lidé, kteří jsou přirozeně založení, ti se nemění. Mají svůj styl oblékání, a ten nemění. Naopak jim dělá velkou potíž změnit své tradice a změnu nechtějí. Pro sahadžajogíny je tedy důležité vidět a sledovat, jestli nepodléhají tomuto otroctví podnikatelů moderní doby. Pak myšlenky. Čteme tolik knih! A ty vám dávají myšlenky, které jsou šílený mišmaš, řekla bych, nějakého blázna, například Freuda! Jak mohl Freud ovlivnit Západ?! Protože jste ztratili svůj přirozený vlastní rozum, a tak jste ho přijali. Přijali jste to, a proto se pro vás Freud stal něčím jako Ježíš Kristus. Stal se tím nejdůležitějším, sex se stal tím nejdůležitějším. Je to tak prosté! I s pouhou troškou zdravého rozumu můžete chápat, že jsme neustále pod vlivem určité nadvlády těchto několika dominujících lidí, kteří prosazují své názory. Kdokoli může nadnést jakoukoli ideu. Například Sade nebo Sartre, kdokoli. A z té idey se začne stávat: „Ó, on to řekl!“ Ale kdo je „on“? Jak žije? Zjistěte si, co je to za člověka. S trochou zdravého rozumu a s přesvědčením, že nyní máte Boží vůli, která vytvořila celý svět, která vytvořila i vás. Každičká vaše buňka byla vytvořena Bohem všemohoucím. A co děláte vy? Jdete na ruku těmto podnikatelům? Oni přišli na to, že povolné lidi je skvělé mít jako, řekněme, své stoupence, aby na nich vydělávali a ohlupovali je. Na jedné straně máte takovou nesmírnou sílu, jste vybráni pro tak vznešenou věc, a na druhé straně máte tento druh otroctví. Zkuste tedy porozumět tomu, že jste ztratili své vnitřní kvality. Ale naštěstí díky probuzení Kundaliní a prolomení Sahasráry všechny tyto vnitřní kvality, které se mohou zdát ztracené - vaše nevinnost, kreativita, vaše niterná víra v Boha, vaše milosrdenství a láska k lidem, síla vašeho rozlišování, moudrost - všechny tyto velkolepé kvality, které jsme považovali za ztracené, byly pouze ve spícím stavu. Jedna po druhé byly probuzeny. Nemusím vám říkat: „Tohle nepij, tohle nejez, tamto nedělej.“ Vy sami si uvědomujete, že to je špatné. Vy sami víte, co je pro vás dobré. A když přesto chcete dělat to špatné, prosím. Ale už v sobě máte světlo, abyste sami poznali, co je dobré a co špatné. Získali jste to díky tomu, že se Sahasrára otevřela této nové dimenzi nového poznání. Ono to není nové, je to ve vás už vrozené. Všechny tyto vnitřní kvality se teď začaly projevovat a vy se jimi těšíte. Musíte teď zanechat všech svých malicherných nápadů a zbytečností. Dozvídám se o takových nehoráznostech, že nevěřím, že by sahadžajogíni mohli být takoví. Že třeba ukradnou talíře, které jsem koupila, nebo hrníčky a pohazují věci všude kolem, znečišťují celé okolí... Jak se můžete takhle chovat?! Chci říci, že je to tak ubohé a tak nízké! Jestliže sami nemáte v životě řádnou disciplínu, nemůžete být nositeli Boží vůle, to nelze. Ale Já vám nebudu říkat: „Dělej tohle nebo tamto.“ Respektuji vaši svobodu. Jen bych si přála, aby vaše Kundaliní ve vás probudila tu moudrost, velikost a vnitřní krásu, abyste porozuměli tomu, jaké máme vnitřní kvality. Takže Ona vás očistí. Jakmile budete zcela očištěni, je to jako se zlatem, které není ryzí, dáte ho do ohně a zlato se oddělí. Stejným způsobem vás oheň Kundaliní zcela očistí, učiní vás naprosto čistými a vy začnete vidět svou vlastní krásu, svou vlastní přirozenost, svou vlastní velikost. Schopnost integrace k vám tedy přijde snadno, začnete se začleňovat. Zpočátku jsme mívali sahadžajogíny, řekněme některé z Anglie, některé ze Španělska, další odjinud. Vždycky mívali své skupinky, nikdy neseděli dohromady. Bylo poznat, že tady sedí Angličané, tady sedí tihle a támhle ti druzí. Tvořili skupinky. Ale teď už to tak není. Zjišťuji, že už se všichni začínají integrovat. Sjednocení lidí je pro Sahadža jógu tou nejdůležitější věcí. To nepřichází skrze pochopení získanému vaší inteligencí, ale skrze vnitřní porozumění tomu, že všichni lidé jsou stvořeni Bohem, Jeho vůlí. A že nemáme právo kýmkoli opovrhovat. Druhá integrace, která ve vás nastala, je, že všechna náboženství, všechna náboženství, pocházejí z jednoho stromu duchovnosti. Že je třeba uctívat a uznávat všechna náboženství, že všechny Inkarnace, všichni proroci, všechna Písma se mají uctívat. Jsou v nich sice chyby, v těchto Písmech jsou problémy, ale ty lze napravit. Postupně tedy začnete pronikat do subtilnější stránky Božskosti, abyste pochopili, že všichni tito lidé tvrdě pracovali na vytvoření dnešní atmosféry pro Sahadža jógu. A žádným náboženstvím se nesmí pohrdat ani na ně útočit, to by bylo velmi, velmi... zcela mimo realitu. Zastávali byste zcela iluzorní teorii, která v Božím plánu nemá místo. Takto tedy skoncujeme s veškerým fundamentalismem. Fundamentalisté se upínají na to, co je v které knize napsané, a že oni, protože tuto knihu čtou, jsou něco víc než ostatní. Kdokoli může číst jakoukoli knihu, co je na tom tak mimořádného? Stejně tak v Sahadža józe by se nikdo neměl stát fundamentalistou, buďte velmi opatrní. Jste prostě takoví, už od narození. Chci říci... nevím, není to vaše přirozená kvalita, jen jste se tak nastavili, tíhnete k tomu, že v Sahadža józe také někdy začínáte s fundamentalismem: „Matka to řekla!“ Nikde Mne takto nepoužívejte. „Matka to řekla,“ je jen způsob, jak chcete druhým dominovat. Řekněte to sami za sebe, teď k tomu máte právo, máte svou osobnost v Sahadža józe. To, co chcete říct, můžete říct sami za sebe. Ale nedodávejte: „Matka to říkala.“ Protože to by mohl každý začít: „Kristus to říkal!“ Kněz nebo papež si mohou stoupnout na kazatelnu a říkat: „Kristus to řekl.“ Mohou to používat zcela svévolně. Takže Mě nikdo svévolně používat nesmí. Všechno, co musíte říct, řekněte za sebe. Ale nikdy Mě necitujte, že: „Matka to řekla.“ Nebo: „V této knize se píše to a to, tento řádek je tedy důležitý.“ Vás nesvazuje žádný řádek, nic, co jsem řekla. Jste to vy, kteří teď musí povstat a vědět, co říci sami za sebe. Protože vy teď musíte používat svou vůli, a do toho musíte dozrát, abyste měli ryzí vůli, čisté přání Boha všemohoucího. Takže integrace nejen vnější, ale i vnitřní. Když jsme dříve něco udělali, mysl na to řekla jeden názor, srdce druhý a mozek třetí názor. Ale teď se stalo to, že všechny tyto tři věci se sjednotily. Cokoli tedy říká váš mozek, je plně akceptovatelné pro vaše srdce, naprosto akceptovatelné pro vaši pozornost. Vy sami jste se tedy teď stali integrovanými. Mnoho lidí píše: „Matko, chtěl bych to dělat, ale nemůžu.“ „Matko, vždy jsem si přál tohle dělat, ale nemohu, ne teď.“ Teď jsme však plně integrovaní a vy to celé můžete velmi dobře zvládnout. Jestli se chcete dozvědět, jak na tom jste, musíte se pokusit zjistit: „Jsem v jednotě, nebo ne?“ „Když něco dělám, dělám to celým srdcem, nebo ne?“ „S plnou pozorností, nebo ne?“ Viděla jsem, že něco děláte celým srdcem a s veškerou inteligencí, ale ne s plnou pozorností. Ta pozornost, ač byla osvícena jako první, se stále nevyužívá plně. Měla by tam tedy bezvýhradně být veškerá pozornost. Že: „Musím se tomu věnovat s maximální pozorností!“ Jinak ještě nejste zcela sjednoceni, jste v jednotě jen částečně. Všechny tyto tři věci se tedy musí zcela integrovat. Pak se sjednotí všechny čakry. Takže cokoli děláte, musí být příznivé. Cokoli děláte, musíte dělat s plnou pozorností. Cokoli děláte, musíte dělat s naprostou oddaností Bohu. A tímto způsobem se všechna vaše centra stanou plně sjednocenou, integrovanou silou, kterou budete mít. Celý život by tedy měl být integrovaný. Řekněme, že něčí manžel nemá tuto úroveň nebo něčí manželka není na této úrovni, nemělo by vás to zajímat. Zajímejte se jen sami o sebe. Neočekávejte nic od nikoho jiného. To vaše povinnost je důležitá. Vy musíte plnit své povinnosti a sami to vypracovat. Ale dokud nepochopíte, že je to vaše individuální bytost, která toho dosáhla, a že jako individuální bytost si to musíte uvědomit, že jako individuální bytost se musíte integrovat se všemi ostatními... Když k tomu ale přistupujete tak, jak jsem často viděla, že když něco řeknu, lidé se domnívají, že to říkám pro někoho jiného, nikdy to nevztáhnou na sebe. Nemáme tedy sledovat jen své zisky: „Polepšil jsem si finančně,“ „Zlepšilo se mi zdraví“, „Jsem na tom lépe psychicky“, „Jsem radostný a šťastný“. To není to jediné. To by nemělo být jediné měřítko. Co byste ale měli mít, je pochopení své vlastní osobnosti, která byla speciálně formována po mnoho a mnoho životů, abyste si v tomto životě přišli pro realizaci, abyste pokračovali v práci Boží vůle. Pokaždé, když vidíte nějaký zázrak, uvědomte si, že to všechno dělá Paramačaitanja. A co je to Paramačaitanja? Je to vůle Ádi Šakti. A kdo je Ádi Šakti? Vůle Boha. Takže Ona je vším, co je vytvořeno. Je to celé pevně dané; můžeme je nazývat inteligencemi, nebo lze tyto vibrace přirovnat, řekněme, k programům DNA. Všechny vědí, jak co utvářet. Tak například dnes, vidíte, je velmi slunečno, až se každý diví, jak je to možné. Tolik věcí se nám takto děje. Nedávno jsme třeba měli havan a bylo krásně slunečno. Celý vesmír tedy pracuje pro vás. Vy jste teď na scéně a musíte si to vzít na starost. Ale pokud nemáte víru v sebe sama, pokud si nejste jisti tím, kdo doopravdy jste, jak byste mohli pomoci? Jak byste to mohli vypracovat pro sebe a vypracovat všechny problémy světa, které zde vytvořil pouze člověk. Musíme tedy jednou provždy úplně odvrhnout všechno, co nám dominuje. Nejprve to, co pochází z vědy. Můžeme dokázat, že cokoli Sahadža jóga řekla o vědě, se potvrdilo. Odhoďme tedy vše pocházející z vědy, která je permanentně nestálá, neustále se mění. Pak takzvaná náboženství, která máme. Takzvaná náboženství, protože všichni lidé, kteří byli katolíky, protestanty, hinduisty, muslimy a podobně, těm se to všem usadilo v hlavě, ale musí to odvrhnout. Musíme se stát novou osobností. Po realizaci, jak jsem říkala, vykvetete z bahna jako lotosy. Nyní jste se tedy stali lotosy a lotos se musí zbavit všeho toho mrtvého bahna. Jinak nebude vonět. Každý musí dokázat odhodit všechny tyto okovy, které vás zabíjejí, které nejsou k ničemu, jsou jen přítěží. Jste tak krásnými lotosy, jen si musíte uvědomit, že celé vaše utváření proběhlo s takovou pečlivostí, s takovou sladkostí a jemností. Především si tedy musíme sami sebe vážit. Musíme cítit náklonnost a lásku k druhým a musíme mít sebeúctu, to znamená, že musíme mít disciplínu. Musíme mít sebekázeň. Protože když máte úctu k sobě samému, zcela jistě se ukázníte a budete nápomocní. Na Mém vlastním životě můžete vidět, že pracuji opravdu těžce a hodně cestuji, mnohem víc, než by mohl kdokoli z vás. Protože Já mám tu vůli, že musím přivést tento svět do toho radostného stavu, do toho stavu štěstí, do toho stavu Božskosti, kdy si lidé uvědomí svou velkolepost a velkolepost svého Otce. Pracuji tedy velmi těžce, ale vůbec nikdy nepřemýšlím o tom, že by se Mi mohlo něco stát nebo že se stane to či ono. Nikdy jsem vás neobtěžovala svým rodinným životem, svými dětmi, nikým. Ať jsem měla jakékoli problémy, poradila jsem si s nimi sama. Ale tady od sahadžajogínů dostávám sáhodlouhé dopisy, kde píší o své dceři, o synovi, o tom a onom. Další věc je tedy připoutanost k rodině, a to je to nejtěžší břímě na vašich bedrech, protože se neustále strachujete o své děti a o všechno možné. To není váš úkol.

Poznámka: Tato část textu níže není ve videu z důvodů kráceného videa, které měl administrátor k dispozici na vložení. Na fyzickém DVD je ale tato část textu vložena se statickým obrazem Šrí Mátadží

Prosím, pokuste se porozumět tomu, že je to zodpovědnost Boha všemohoucího. Nemůžete to dělat lépe než On, nebo snad ano? Ale pokud se přesto pokoušíte převzít Jeho zodpovědnost, řekne: „Dobře, starej se!“ a pak začínají problémy. Odpoutanost je slovo, kterému bychom měli porozumět v jeho pravém významu. Když se ptám lidí, proč pohazují věci všude okolo, řeknou: „Jsme odpoutaní!“ To je tedy způsob! A co vaše děti? Přilepíte se na ně. Co vaše vlastní věci? Lpíte na nich. Kvůli největším malichernostem Mě budou zatěžovat, ale když to patří Mně nebo Sahadža józe, pak si to užijí, a až je to omrzí, někde to pohodí. Taková nezodpovědnost! Jak by se jim mohlo říkat božští? Jak by to mohli být svatí lidé? Světci se nechovají zodpovědně jen sami k sobě, ale ke všem. Velmi pomalu, jemně, sladce a s velkou láskou jsem vás přivedla na tuto úroveň. Nežádala jsem vás, abyste šli do Himalájí nebo se stavěli na hlavu nebo mi odevzdali všechen svůj majetek, nic takového. Podařilo se nám to velmi krásným způsobem. Ale když máte jít dále, pokračovat, musíte pochopit, že své povinnosti musíte splnit vy a nikdo jiný. Ale vy si všímáte jen svých povinností vůči své rodině, domu apod., žádných povinností vůči Sahadža józe. Před Sahadža jógou jste nebyli připoutaní k nikomu, v tom smyslu, že jste byli připoutaní jen sami k sobě, zcela egocentricky. Nyní jste se trochu rozšířili, a tak jste připoutaní i k manželce a k dětem. Ale to je stále totéž. To je také sobecké, protože si myslíte, že to jsou vaše děti. Ale ony nejsou vaše, jsou to děti Boha. Doufám, že jste všichni natolik inteligentní, abyste porozuměli své zodpovědnosti a vypracovali to. To, že se vám otevřela Sahasrára, je tak důležité! Teď můžete prokázat existenci Boha, existenci Jeho vůle, všeho, a to celému světu. Nikdo nemůže zpochybnit Sahadža jógu. Těm vědcům, kteří se o to pokusí, to můžeme objasnit. Komukoli, ať už je to vědec, ekonom, politik, kdokoli, vše může být vysvětleno ve světle Sahadža jógy a lze dokázat, že existuje jen jedna politika, politika Boha, jedna ekonomika, ekonomika Boha, a jen jedno náboženství, náboženství Boha, tedy Višva Nirmala Dharma.

Dá se to prokázat. Není tedy důvod obávat se nebo si dělat starosti. To vše se dá dokázat vědcům a dalším intelektuálům a těm několika dalším lidem, když nám budou chtít naslouchat. Když nebudou chtít naslouchat, zapomeňte na ně. Máme tolik sil, proč se jich obávat? Ale pokud nám budou chtít naslouchat, bude lepší vysvětlit jim, že jsme nyní objevili tuto velkolepou sílu, a jestliže funguje, jestliže je tato ohromná síla v činnosti, jsme to jedině my, kdo může celý svět přetvořit novým způsobem. Vkládám do vás velké naděje. S jakou vážností bychom však měli k Sahadža józe přistupovat! Někteří dokonce ani nemeditují! Neděláte tak jednoduchou věc, jakou je meditace, to nedokážu pochopit. Jak porostete bez meditace? Dokud nejste v bezmyšlenkovém vědomí, nemůžete růst! Musíte, opravdu musíte meditovat alespoň ráno a večer. Je tolik lidí, kteří mají nekolektivní povahu. Když pobudou v ášramu, hned mají názor, že žít v ášramu je k ničemu. Takoví by skutečně měli ze Sahadža jógy odejít. Protože oni dosud vůbec nepochopili, co je Sahadža jóga. Jak chcete bez kolektivity růst? Jak si vybudujete své síly? Sami dobře víte, že jen v sangze, v kolektivu, když držíte při sobě, jen pak můžete být silní. To je fakt. Když máte jednu větev, můžete ji zlomit. Ale když dáte mnoho větví k sobě, už se zlomit nedají. Přesto znám pár takových, kteří zatím moc do kolektivu nechodí. To ukazuje, jak málo rozumí sami sobě. A budou Mi vykládat: „Matko, my už nechceme bydlet v žádném ášramu.“ Měli by tedy odejít ze Sahadža jógy. Bez kolektivity nemůžete růst, ani bez disciplinovanosti Sahadža jógy. Je lepší mít deset kvalitních lidí než tisíce nepoužitelných. Taková je vůle Boha. Protože jste tu dnes v takovém počtu, mám opravdu velikou radost, že vás tu tolik vidím. Podařilo se nám hodně povyrůst a opustit všechny ty nesmyslné věci, kterých jsme se drželi. Dnes si však musíme dát slib: „Ode dneška přizpůsobím svůj život Boží vůli. Absolutně. A zasvětím se tomu.“ Žádná rodina, žádné další ohledy, zapomeňte na to, nic není tak důležité. O všechno se může postarat vůle Boha. Když se tedy budete snažit jen následovat Boží vůli, o vaše děti bude postaráno, o všechno bude postaráno, nemusíte si dělat starosti s ničím. Pak to funguje. Zkuste pochopit, že problémy máte proto, že je nechcete přenechat Bohu. Chcete si je držet, proto máte problémy. Kdybyste se rozhodli: „Ne, raději ty problémy prostě přenechám Boží vůli,“ tak máte po problému. Jsou také někteří, kteří rádi říkají: „Nejsme tak schopní, Matko, my to nemůžeme dělat.“ Říkat něco takového je také stupidní. Zkuste si to, přesvědčte se sami. Nejprve si člověk musí uvědomit, proč to vlastně říká. Možná, protože jsme příliš na peníze, že si je chceme nechat jen pro sebe, nebo něco takového. Také jsou lidé, kteří hovoří o podnikání v Sahadža józe. Něco jako zaměření na peníze tady rozhodně je, nebo určitý druh materiální připoutanosti, když říkají: „Nejsme dostatečně schopní a nemůžeme se změnit.“ Druhá věc může být tato mamatva, jak se tomu říká, připoutanost k rodině, k dětem, ke všemu možnému, nebo - tohle je moje, tamto je moje. To by mohl být druhý důvod, že máte pocit, že nejste dostatečně odvážní nebo dostatečně silní, abyste dělali Sahadža jógu. Třetí důvod může být, že se stále utápíte ve svých starých zvycích, že vás stále ještě baví váš nemravný život. Nějaký takový důvod tam může být, tak ho zkuste vypátrat. „Proč se takto chovám?“ „Proč se nedokážu dostat na tu bezpečnou, krásnou cestu svého vzestupu, když všichni ostatní mohou?“ Když se na to podíváte introspektivně, zjistíte: „Něco se mnou musí být špatně, když se domnívám, že to nemůžu dělat.“ Jste schopní zvládnout cokoli! Jen se o to pokuste a mějte z toho radost. Nejdůležitější věc, která ještě zůstává, je, že byste se měli stát řádným, silným, milosrdným nástrojem Boží vůle. Souhlasím, že je samozřejmě také velmi důležité, abyste ke Mně dělali púdže, protože to vám velmi pomáhá. Nepochybně. Ale nic jiného důležité není. Říkáte Mi o tolika různých věcech, ale nic z toho není důležité. To hlavní je, abyste všichni stoupali výš a výš a soutěžili jeden s druhým, kdo se dostane výš. Každopádně jsme toho za velmi krátkou dobu dosáhli hodně, rozhodně, ale přesto musíme zrychlit a vypracovat to. Jsem si jistá, že tato nová věda, kterou můžeme nazvat absolutní vědou, jednou zastíní ostatní vědy, a ukáže lidem: „To je ono, je to ve vašich rukou, naučte se s tím pracovat." Dnes tedy oslavujeme den, v němž se otevřela úplně nová dimenze, absolutní působiště velkoleposti Božského a důkazů o Něm. A to je něco tak velkého, že skutečně můžeme skoncovat se všemi iluzemi, které mají o sobě samých, o svém egu. Dokážeme to zvládnout, tu sílu všichni máte. Bůh vám žehnej!