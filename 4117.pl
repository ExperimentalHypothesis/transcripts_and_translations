20 października 1996
Navaratri Pudźa
Kampus, Cabella Ligure (Włochy)

Dzisiaj jest szczególny dzień, jak wiecie czcimy Boginię, która zstąpiła na tę ziemię już dziewięć razy, aby zabić wszystkie demony i całą negatywność i wyzwolić wszystkich bhaktów, by mogli oddawać cześć. Całe Jej dzieło zostało już opisane.

Mimo to okazuje się, że nowe rodzaje diabłów, nowe typy negatywnych ludzi, powróciły. Być może tak musiało być. Może tak musiało być, w końcu to jest Kali Juga a dramat Kali Jugi nie zostałby odegrany, dopóki by ich tam nie było. Więc, aby dopełnić tego dramatu, przyszli. Ale tym razem będzie to zupełnie inny rodzaj wojny.

To będzie wojna ludzi pokoju, a ludzie pokoju to ludzie, którzy odnoszą największe sukcesy w każdej dziedzinie życia, nawet na wojnie. Wcześniej to nie działało. Mówi się, że kiedy nadszedł Czyngis-chan, udał się do bardzo dużego klasztoru buddyjskiego, niedaleko Gaji i wszystkich ich zabił. Było tam około 30 000 buddystów, a oni nie powiedzieli ani słowa i wszyscy zostali zabici. Więc ludzie zaczęli tracić wiarę w buddyzm. Mówili: „Cóż to za buddyzm, dlaczego Budda ich nie ocalił?”. To jest ludzki sposób myślenia. „Budda powinien był ocalić te 30 000 ludzi, którzy byli pokojowo nastawieni, którzy stawiali opór, w sposób, który nie był oporem, i tak wszyscy zostali zabici przez tego okropnego człowieka zwanego Czyngis-chanem”.

Ale zdziwicie się, w tej Kali Judze, ten Czyngis-chan był chwalony przez wielu autorów, napisano o nim książki. Nie był muzułmaninem, ale jakimś wariatem. Zniszczył wiele meczetów, zniszczył wiele pięknych budowli, a także przybył do Indii i rządził tam przez krótki czas. To wszystko jest historią. W ten sam sposób toczyły się wojny między chrześcijanami a niechrześcijanami, między muzułmanami a niemuzułmanami. Słyszeliśmy o wszelkiego rodzaju wojnach, w których ginęli tylko wierni, ginęli prawdziwi ludzie, ci, którzy czcili Boga z pełną wiarą, ginęli.

Tak wielu ludzi stało się ateistami i mówili: „Nie ma czegoś takiego jak Bóg, niczego takiego jak Jego Boska moc, to nigdy nie istniało, byliśmy głupi, byliśmy niemądrzy, że w to wszystko wierzyliśmy”. A ci, którzy byli odpowiedzialni za religię, w pełni to wykorzystali i powiedzieli, że ci ludzie byli grzesznikami, ci ludzie nie byli ludźmi Bożymi i dlatego zostali przez nas zabici, a my odnieśliśmy zwycięstwo. Mieli takie pojęcie zwycięstwa, że odnieśli sukces, bo tak wielu ludzi zostało przez nich bestialsko zamordowanych.

Tak dochodzimy do Kali Jugi, a w Kali Judze zaczęło się to samo, w subtelniejszy sposób, w inny sposób, zaczęła się wielka wojna tocząca się między ludźmi, którzy są przeciwko Bogu i którzy używają Boga do własnych celów. Bardzo nieuczciwi, bardzo skorumpowani, bardzo okrutni ludzie, którzy używają flagi Boga, sztandaru, którego nie mają prawa używać. A z drugiej strony są Sahaja Yogini, którzy otrzymali Realizację i muszą z nimi walczyć.

Otóż różnica między poprzednimi wojnami a tą wojną jest bardzo duża. W tamtych wojnach, wszyscy ci, którzy mieli odnieść zwycięstwo - a było to w końcu dziewięć bitew Boskiej Matki - negatywność, która się pojawiła i odniosła sukces, zaczęła czuć się bardzo pewnie, że osiągnęła to, czego chciała. Ale w Kali Judze, w świetle Kali Jugi, wszystkie te historyczne zwycięstwa są uważane za rzeczy haniebne, za coś bardzo agresywnego i bezsensownego. Jest to teraz opisywane wszędzie. Na przykład biali ludzie pojechali do Ameryki i zabili tam całą resztę. Teraz to wychodzi na jaw. Wszyscy ci ludzie, którzy uważali się za zwycięzców - ich dzieci, ich wnuki, ich potomstwo - wstydzą się za nich, wstydzą się nazywać ich swoimi przodkami, aż do ostatniej wojny.

Ta świadomość, która nadeszła, jest prawdziwym zwycięstwem czasów współczesnych, tej Kali Jugi. Że wszystko, co było akceptowane jako część gry, jako styl życia, można by rzec, jest teraz kwestionowane we współczesnych czasach na całym świecie. Wszystko, co jest agresją, wszystko, co jest uciskiem, wszystko, co jest okrutne, jest teraz również karane. Widzicie, tak wielu zbrodniarzy wojennych mogło uciec, ale tak wielu stanęło przed sądem, to się nigdy wcześniej nie zdarzyło, nikt nie postawił Czyngis-chana przed sądem.

Teraz, w bardzo subtelny sposób, wszyscy ci agresywni ludzie zaczynają się obawiać, że zostaną przesłuchani i być może torturowani. Zaczęło się, nie wiem gdzie, ale na pewno na początku Kali Jugi. Jeśli pamiętacie, w tym kraju był wielki agresywny człowiek zwany Mussolinim, i ostatecznie został powieszony. W Niemczech był bardzo potężny człowiek zwany Hitlerem i Himmler i cała reszta. Bóg wie, co się z nimi stało, nawet Niemcy nie chcą wymawiać jego imienia, wszyscy się go wstydzą. Potem mieliśmy kogoś, powiedzmy w Anglii, Warrena Hastingsa, który przybył do Indii, został wsadzony do więzienia. Tego nigdy wcześniej nie robiono. Jeśli Napoleon napadał na ludzi, uważał się za wielkiego zwycięzcę, ale nie mógł tego kontynuować, musiał się z tym zmierzyć. Widzicie, każdy, kto był agresywny, kto dominował, kto był bardzo okrutny, demoniczny, został pociągnięty do odpowiedzialności, przeważnie za swojego życia. A jeśli nie za życia, to później, został oczerniony i nie ma miana „bohatera” ani niczego w tym rodzaju, ludzie nie chcą stawiać mu pomników.

Tak więc w umysłach ludzi pojawiła się świadomość. Ktoś taki jak Stalin, który kiedyś rządził Rosją, dzisiaj nie zobaczycie ani jednego pomnika Stalina, to są czasy współczesne. Zobaczcie potęgę czasów współczesnych! I to przeraża tych ludzi, którzy myślą, że wszystko ujdzie im na sucho. Bardzo szybko zrozumieją, że muszą przestać z tymi bzdurami, w przeciwnym razie będą cierpieć. To nie ci, nad którymi dominują, ale ci, którzy dominują, będą cierpieć. Będą cierpieć fizycznie, będą cierpieć psychicznie, będą cierpieć emocjonalnie, a także ich sława zostanie pogrzebana w błocie.

Tak więc dzisiejsze zwycięstwo mocy Boskiej Matki dokonuje jednego wielkiego dzieła - demaskowania, a to demaskowanie będzie publicznym potępieniem tych, którzy czynią zło.

Jeśli spojrzycie z tego punktu widzenia, zrozumiecie, jakimi jesteśmy teraz zwycięzcami. Wielu z was było bardzo smutnych, że nie dostałam nagrody [Pokojowej Nagrody Nobla]. Ta nagroda nie robi Mi żadnej różnicy, i wam również, muszę wam powiedzieć. Ponieważ przyszliście do mnie, chociaż nie miałam żadnej nagrody, i wielu przyjdzie, mimo że nie będę miała żadnej takiej nagrody. Ale tym razem, po raz pierwszy, jeśli zauważycie, ludzie, którzy otrzymali nagrodę, są potępiani. Nawet teraz piszą przeciwko temu, nawet teraz są krytykowani. Więc ci, którzy myśleli, że są bardzo sprytni, ale ten spryt wyszedł teraz na jaw i nie wiem, jak długo to potrwa. Bo nawet dzisiaj, jeśli otworzycie gazetę, znajdziecie coś na ten temat, jak głupio to zrobili, nie mogą zrozumieć, jaki był powód, dla którego to zrobili. Krytykowani są nie tylko ci, którzy wybierali, ale o wiele bardziej ci, którzy zostali wybrani.

Teraz, jako Sahaja Yogini, musimy wiedzieć, jaka jest różnica między ówczesnym byciem świadomym a obecną świadomością. W tamtym czasie konieczne było zabicie tych demonów - wykończenie ich, ale one wróciły na scenę. Teraz, w tym czasie, kiedy jest Kali Juga, są demaskowane, są potępiane, wsadzane do więzienia i są teraz publicznie karane. Tak więc zbiorowa świadomość odniosła tak wielkie zwycięstwo, myślę, nad tymi ludźmi, których tak wielu przychodziło, zabijało i umierało nie ponosząc za to żadnej kary, nie doznając za to żadnej zniewagi.

Zobaczmy teraz, czym jest bycie świadomym a czym jest świadomość. To subtelny temat, który, jak sądzę, wszyscy możecie zrozumieć. Bycie świadomym to jest to, że kiedy stajecie się czegoś świadomi, uświadamiasz to sobie. Na przykład mam tutaj rękę, w porządku, ale normalnie nie jestem tego świadoma, że mam rękę. Jeśli człowiek śpi, nie jest świadomy, że śpi. Kiedy mi powiecie: „Masz rękę”, staję się tego świadoma, albo coś mnie ukłuje, wtedy staję się świadoma. W przeciwnym razie jestem tego nieświadoma. Jestem absolutnie nieświadoma swoich oczu, widzę wszystko. Ale załóżmy, że oślepnę, nie będę mogła widzieć, wtedy staję się świadoma swoich oczu, które mam, oczu, przez które teraz nie widzę. Więc kiedy powiecie, że jest ta ręka, jest uświadomienie. Możemy powiedzieć, że jest to wiedza o ręce, że zdobywacie wiedzę o ręce. Ale kiedy nie jesteście świadomi ręki, ta wiedza zniknęła. Więc powiedzieć, że jest ignorancja lub jest wiedza, obie te rzeczy są tym samym. Nie jesteście świadomi swojej ręki, więc jesteście jej całkiem nieświadomi. A teraz załóżmy, że ktoś mówi: „Twoje ręce są bardzo piękne”. Ktoś tak stwierdzi, wtedy staję się świadoma mojej ręki, która jest piękna. Wcześniej nie wiedziałam, że są piękne.

Tak więc, normalnie wszyscy ludzie żyją na tym poziomie, że ktoś musi wam powiedzieć. Ktoś powiedział: „Masz na sobie bardzo ładne sari”, w porządku. Wtedy patrzę na nie: „Tak, jest bardzo ładne, nie wiedziałam”. Więc ktoś musi wam powiedzieć, wtedy stajecie się świadomi, w przeciwnym razie nie jesteście. Tak więc my, wszyscy ludzie na tym poziomie, tacy jesteśmy.

A czym jest świadomość? To inna rzecz. To znaczy, jeśli widzę, że ktoś mnie atakuje, wyciągam rękę – w ten sposób, to znaczy, że jestem świadoma, że mam rękę, nie uświadamiam sobie tego, ale jestem świadoma, że mam rękę i muszę jej użyć. Tak jak tutaj we Włoszech, cały czas używacie rąk w ten sposób. To znaczy, że wiecie, jesteście świadomi, że macie ręce, że musicie ich używać, aby wyrazić coś bardziej, niejako dobitnie. Tak więc jesteśmy w pewnym sensie również świadomi naszego ciała, jesteśmy świadomi innych, wiemy o innych, wiemy, jakim typem osoby jest ktoś inny, dopóki nie otrzymacie Samorealizacji.

Co dzieje się po Samorealizacji? To bardzo interesujące. Po Samorealizacji wykraczacie poza obie te rzeczy. Uświadamianie sobie i świadomość. Ponieważ wykraczacie poza myśl. Wyszliście poza myśl, to znaczy co? - gniew, wszelkiego rodzaju idee, wszelkiego rodzaju agresja, wszystko jest manewrowane lub przepracowywane przez wasz umysł. Więc jeśli wasz umysł zniknie, co zrobicie? Nie ma już umysłu. Istniejecie w rzeczywistości. Więc nie ma umysłu do komunikacji, nazywamy to świadomością bez myśli – co to znaczy? Pokonaliśmy wszystkich naszych wrogów, rezygnując z jednego wroga, którym był nasz umysł. Nie ma umysłu, który by sugerował, nie ma umysłu, który by wam mówił.

Więc kiedy nie ma umysłu, jesteście zagubieni. Mówi się, żebyście zadali sobie pytanie: „Kim jestem?”. Jak tylko zadacie to pytanie, stajecie się bez myśli, więc gubicie się, nie możecie odpowiedzieć na to pytanie. W przeciwnym razie moglibyście powiedzieć: „Jestem kobietą, jestem tym, jestem tamtym, jestem biskupem albo papieżem, jestem tym, jestem tamtym”. Ale kiedy jesteście Zrealizowaną duszą, kto wam powie, kim jesteście? Ponieważ to, co wam mówi, to umysł, który nie istnieje, nie ma myśli. Oznacza to, że po prostu rozpuszczacie się w swojej Jaźni. To jest właśnie rzeczywistość.

Ale jesteście też świadomi. To jest kolejna kwestia. Jeśli zadacie sobie pytanie, nie ma was tam, ale jesteście świadomi. Jeśli wasze Nabhi 'łapie', natychmiast wiecie, że "moje Nabhi łapie, mam problem z wątrobą". Nie musicie zadawać pytań. Albo ktoś stoi obok was: „Lewe Swadishthana, o mój Boże, to jest to”. Jeśli ktoś jest bardzo zły i porywczy, natychmiast poczujecie od tej osoby takie gorąco, „O ucieknę od tego człowieka”.

Więc to jest nowa sfera, w którą weszliście – rzeczywistość, której nigdy wcześniej nie byliście świadomi. A teraz, załóżmy, że obok was stoi bardzo zły człowiek. Może być złodziejem, mordercą, kimkolwiek. Normalnie nie bylibyście tego nawet świadomi, a co dopiero mówić o świadomości. Ale kiedy jesteście Zrealizowaną duszą, stajecie się świadomi całości, która jest rzeczywistością. Jakie są problemy w kolektywie, stajecie się świadomi kolektywu. Stajecie się świadomi problemów całego świata. Ta świadomość jest zupełnie inna. Pierwsza świadomość, jak wam powiedziałam, jest taka. Że jeśli ktoś wam powie, że jesteście tym i tym, stajecie się tego świadomi. W tej nikt nie musi wam mówić, to po prostu jest. Jesteście tam, wiecie co to jest.

I to jest to, co osiągnęliśmy w tych współczesnych czasach. Co jest również błogosławieństwem współczesnych czasów, że teraz wiemy, kim jesteśmy. Zawsze mówicie: jesteśmy czystym Duchem, wczoraj też to słyszałam. Jesteście pewni? Co sprawia, że w to wierzycie? Że jesteście czystym Duchem. To znaczy, nie widzieliście swojego Ducha, prawda? Nie widzieliście swojej Jaźni, tego, czym jesteście. Więc jak możecie mówić, że jesteście czystym Duchem? Po prostu coś mówicie, bo ja tak mówię. Ale jesteście czystym Duchem, ponieważ jakikolwiek opis czystego Ducha jest podany - jest on świadomy Boskiej Mocy. Jest świadomy Boskiej Mocy i dlatego jesteście czystym Duchem. Ponieważ tylko poprzez czystego Ducha, jako waszą osobowość, możecie być świadomi tej Wszechprzenikającej Mocy. Jest to napisane we wszystkich szastrach, we wszystkich pismach, wszędzie. A co wiecie o sobie? Że jesteście Duchem. Ponieważ wiecie o swoich własnych czakrach. Wiecie o swoich własnych nadi.

Otóż, stało się tak, że jesteście oddzieleni od siebie i możecie siebie zobaczyć. Widzicie siebie bardzo wyraźnie i zaczynacie postrzegać siebie jako teraźniejszość i przeszłość i przyszłość. W przeszłości, "kim byłem?", widzicie to i jesteście zszokowani: „O mój Boże, byłem taki?”. Widzicie to poprzez ten obecny stan, w obecnym stanie to widzicie. Potem zaczynacie o tym zapominać, zapomnijcie o przeszłości, zapomnijcie o przeszłości. Potem wciąż macie przyszłość, wtedy zaczynacie myśleć o przyszłości. Najpierw myślą o przyszłości swoich dzieci, swoich żon - także Sahaja Yogini. „Co stanie się z moimi dziećmi, co stanie się z moją żoną?”. Potem myślą: „Co stanie się z Sahaja Yogą?”. Potem myślą: „Co stanie się z Matadźi?”. Myślą też: „Co stanie się z tym światem?”. Ponieważ wasza świadomość rozszerzyła się. Nie jesteście już w ograniczonej sferze. Możecie myśleć o swoich dzieciach, możecie myśleć o swojej żonie, możecie też myśleć o całym świecie i myślicie o wszystkich problemach świata.

Więc osiągnęliście ten stan, w porządku, - jesteśmy w tym stanie. A teraz co jest tą rzeczą, która to wszystko przykrywa, lub daje wam rozwiązania, powiedzmy dla waszych dzieci, dla waszej rodziny, waszej żony, dla wszystkich – jakie jest rozwiązanie? Wasza Matka wierzy w dawanie rozwiązań, a nie tylko problemów. Ponieważ w dzisiejszych czasach nie ma problemów, które istniały podczas Nawaratri, one już nie istnieją, - że możecie wziąć miecz do ręki i pójść kogoś zabić – nie, tak nie jest, to niemożliwe, co tu ucinać? Tak więc dzisiejsze problemy, jakie są, jakie widzimy wewnątrz nas, widzimy te problemy, jesteśmy ich świadomi i chcemy coś z tym zrobić. Niezależnie od tego, czy jesteśmy w przeszłości, teraźniejszości czy przyszłości, widzimy problem. Więc jakie jest teraz rozwiązanie? Nie mamy broni, niczego, do walki. Wielu z nas nawet nie wie, jak trzymać miecz w dłoni. A tak wielu nawet nie chce go trzymać, ponieważ są tak przepełnieni współczuciem, w oceanie współczucia, wspaniale się nim ciesząc. Cieszą się własnym współczuciem i współczuciem innych, współczuciem swojej Matki.

Ale jak w takim razie rozwiązać problem? Problem można rozwiązać, jeśli staniecie się bardzo potężni wewnątrz siebie. Gdzie jest wasza uwaga? Musicie skierować się do wewnątrz. Gdzie jest wasza uwaga? Musicie stać się bardzo potężni. Ja wykonałam swoją pracę, dałam wam Realizację, tak bardzo urośliście. Wyjaśniłam wam, wszystko wam tym razem powiedziałam. Dałam wam mnóstwo miłości, ocean miłości, powinnam powiedzieć, jak to nazywacie, cokolwiek to jest. Ale teraz musicie sami siebie odżywiać, musicie stać się potężni wewnątrz siebie.

Więc w jaki sposób możecie stać się potężni? Po pierwsze, musicie uwierzyć, że przekroczyliście swoją ludzką osobowość i staliście się teraz nadludzką istotą. Przede wszystkim, to musi się w was pojawić. To jest to, co nazywamy wiarą. Ta wiara nie jest fałszywą wiarą, to nie jest ślepa wiara, że w coś wierzycie, ale to jest fakt. Mówiłam wam setki razy, że musicie mieć przede wszystkim wiarę w swój poziom, w swoją pozycję jako Sahaja Yogini.

W tym celu medytacja jest bardzo ważna, bardzo ważna. Bez medytacji nie możecie mieć pełnej wiary w siebie. Ponieważ nie możecie poznać siebie, mówiąc „kim jestem?”. Nie możecie. Spróbujcie teraz zadać pytanie - kim jestem? Zgubicie się. Jaka więc powinna być wiara, skoro kiedy zadajecie pytanie „kim jestem?”, gubicie się. Tak więc dochodzicie do etapu, na którym muszę wam powiedzieć, że wiara nie jest mentalna, nie jest emocjonalna, nie jest fizyczna, ale jest stanem waszej własnej istoty, który możemy nazwać stanem duchowym. W duchowym stanie nic nie może was zakłócić, nic nie może was obezwładnić, nic nie może was zdominować, ponieważ jeśli macie ten stan, oznacza to, że jesteście częścią i cząstką rzeczywistości, wtedy jesteście szanowanym członkiem królestwa Bożego. Wtedy jesteście najbardziej czczoną osobowością. Wtedy jesteście jak bóstwo, wtedy jesteście jak Gana. W tym stanie, kiedy jesteście, to jest stan, powtarzam to, poza stanem ludzkim, jesteście niezwykle potężni.

Jest historia o Nizamuddinie, wielkim Auliyi, wielkim Sufim w Indiach. Był okropny król, chyba nazywał się Shah [Mubarak]. I on nie chciał pójść i mu się pokłonić, a ten był bardzo zły. Powiedział: „Mogę kłaniać się tylko Bogu i nikomu innemu”. Ten Shah powiedział: „Jeśli jutro nie przyjdziesz i nie pokłonisz mi się, poderżnę ci gardło”. I tej nocy gardło tego króla zostało poderżnięte. To jest historia, ale to jest prawdziwa historia. Ktoś przyszedł i poderżnął mu gardło, to nie był Nizamuddin Sahab. On by tego nie zrobił.

Więc ten stan, jeśli go osiągniecie, to co nazywamy, jest stanem „śraddhy”, stanem „śraddhy”, która jest oświecona, oświeconą wiarą. To jest nowy rodzaj mechanizmu. To znaczy, stajecie się nieodłączną częścią całości; to znaczy księżyc, gwiazdy - zobaczcie. Mówię wam, nigdy nie mówiłam słońcu, że powinno być na Pudżach, nigdy nie mówiłam ostatnim razem, tym razem, - nigdy mu nie mówię, nie ma potrzeby mówić, wszystko jest zrobione. Nie mówię wszystkim tym wibracjom, żeby tworzyły krzyż lub pokazywały te wszystkie cudowne zdjęcia. Nie mówię im, nie ma potrzeby mówić. Robią to same z siebie, czasami jestem zaskoczona, jakie mają własne, genialne metody, jak sobie radzą z rzeczami, sama jestem zaskoczona. Nie mówiłam im, że te dwie osoby, które zostały wybrane do tej nagrody, powinny być tak potępione przez każdą gazetę. Wszystko działa automatycznie, po prostu działa.

Jedyne, co ja mam, jeśli cokolwiek, to jest całkowita, całkowita wiara, że jestem w tym stanie. I dlatego jest całkowita cierpliwość, „saburi” सबुरी [Marathi]. Całkowita cierpliwość. I tego właśnie musimy się nauczyć. To wszystko i tak się stanie, ponieważ wszyscy jesteście w tym stanie. Tylko medytacja jest ważna, bardzo ważna. Dla mnie nie, ale dla was wszystkich. Jeśli wszyscy możecie teraz medytować, chociażby przez 10 minut każdego dnia, to bardzo wam pomoże.

Dlaczego mamy te wszystkie posągi? Matki, Hanumana, Ganeszy, Chrystusa. Ponieważ na początku ludzie nie potrafią zrozumieć niczego, co nie ma formy. Nie mogą pójść głębiej, dopóki nie ma formy. Ale poszli w drugą skrajność, używając dowolnego kamienia, czegokolwiek jako Boga i tak dalej. Ale teraz macie rozróżnienie, wiecie, co należy czcić, co należy traktować jako wyższą osobowość, to wiecie. Ale przedtem czcili wszelkiego rodzaju ludzi, jak teraz ludzie czczą papieża, wiecie o tym bardzo dobrze. Ale co teraz zrobić, oni nie tylko są ślepi, nie tylko są nieświadomi, ale także nie są tego świadomi. Wszyscy są na takim poziomie, że nie możecie im tego powiedzieć.

Więc jesteście nowym rodzajem ludzi, powinnam powiedzieć, którzy próbowali to wywalczyć, wydostać się z tego, aby poznać prawdę absolutną. Dopóki nie poznacie prawdy absolutnej, jesteście nigdzie, nie macie rozróżnienia, nie macie zrozumienia, nie macie mądrości. Ale kiedy już poznacie absolutną prawdę, wtedy w żadnym wypadku nie powinniście być w połowie tu i w połowie tam. To jest bardzo niebezpieczny stan rzeczy. Powiedzmy, że ziarno wykiełkowało, nie jest ani ziarnem, ani drzewem. Jeśli nie rośnie, jest bezużyteczne. To dzieje się z waszą świadomością, znowu mówię o waszym byciu świadomym, świadomości - i wtedy nie jesteście ani tu, ani tam.

Jest wielu ludzi, którzy przychodzą do Sahaja Yogi, być może, aby znaleźć trochę spokoju. Ale dostaję listy, „Mój ojciec jest chory, moja matka jest chora, moja siostra jest chora”. A poza tym: „Mój mąż się ze mną kłóci, staram się o rozwód” albo po trzecie: „Straciłem wszystkie pieniądze, muszę mieć trochę pieniędzy”. Po czwarte: „Jestem wielkim artystą, ale moja sztuka się nie sprzedaje”. Przynoszą te wszystkie głupie problemy. „Moje dzieci są niedobre, sprawiają kłopoty, moja żona się ze mną kłóci, moja matka się ze mną kłóci, brat się ze mną kłóci”. I mówię, co to za Sahaja Yogini?

Stan bycia jednym z rzeczywistością oznacza, że cała rzeczywistość jest u waszych stóp, cała ona pracuje dla was. Kiedy tylko dostrzeżecie przebłysk tego stanu, mówię wam, stajecie się tak bardzo spokojni wewnątrz siebie. Jeśli mówicie: „Jestem królem, jestem królem”. Jeśli mówicie: „Jestem żebrakiem, jestem żebrakiem”. Jaką to robi różnicę dla tego stanu? To jest jak najczystsze złoto, którego nie można zmatowić. Taki stan umysłu musimy rozwinąć, to jest dla nas bardziej wyzwanie. Jesteśmy Sahaja Yoginami - w porządku. Otrzymaliśmy Realizację - w porządku. Potrafimy bardzo dobrze śpiewać - w porządku. Osiągnęliśmy wysokie pozycje - w porządku. Jesteśmy szczęśliwie poślubieni - w porządku. Mamy miłe dzieci, mamy wszystko, mamy pracę, to, tamto - zatem. Nagle pojawia się jakaś negatywna siła, by was dręczyć, „I co z tego? I co z tego?”. W przeciwnym razie, jak dowiecie się, kim jesteście? Jeśli nie ma ciemności, jak dowiecie się, że jesteście światłem? To jest wyzwanie dla waszego własnego stanu, w jakim stanie jesteście. Słowo „stan” nie jest tak wyjaśniające. W sanskrycie to jest „swarupa”. „Swa – rupa”. „Swa” to wasza Jaźń, a „rupa” to forma lub stan. Ten stan jest możliwy dla was wszystkich poprzez mówienie: „Nie to, nie to, nie to, nie to”. Właściwie wasz umysł osiągnął ten stan, że nie ma umysłu, możecie to zrobić.

Ale musicie rozwinąć rodzaj osobowości, która zdaje sobie sprawę z tego, kim jesteście. Ale w tym uświadomieniu jesteście tego po prostu świadomi, a nie uświadamiacie tego sobie. Podam wam przykład. Jestem świadoma, że jestem Adi Śakti, jestem tego świadoma, wiem to, ale kiedy mówicie „Śri Matadźi”, ja również mówię „Dźej Śri Matadźi”. Zapominając, że to o mnie mówicie. To właśnie powinien być ten stan, że jesteście świadomi, tak, jesteście świadomi w tym sensie, nie wiem jak to powiedzieć, ale jestem świadoma, że tym jestem. Jeśli mnie zapytacie, „Matko, czy jesteś Adi Śakti?”, odpowiem: „Tak, jestem”. Ponieważ wiem, że tym jestem. Ale kiedy mówicie „Dźej Śri Matadźi”, zapominam, że jestem Adi Śakti i ja również mówię z wami „Dźej Śri Matadźi”. Zapominam, muszę wam powiedzieć: „Nie, nie, nie możecie tak mówić”.

To bardzo interesujące. Sadzacie mnie tutaj jak królową i dajecie mi prezenty, to, tamto. W porządku, to wasz pomysł. Ale dla mnie, widzicie, jestem kompletna w sobie - tak myślę. To jest w Hindi: „Me kahenge ki hum apne hi andar samma gaye”. „Zgubiłam się w sobie samej”. W porządku, robicie to, w porządku, powinniście to robić, w porządku. Jeśli tego nie robicie, też jest w porządku. Dla mnie to nie robi różnicy, może robi różnicę wam, ale dla mnie nie. Tak jak mówiłam: „Nie dawajcie mi żadnych prezentów, nie dawajcie mi żadnych prezentów”, przez te wszystkie dni. Jedynym argumentem jest to: „Przez cały rok dajemy ci raz, więc dlaczego twoja Matka miałaby się sprzeciwiać, skoro to daje nam radość”. W porządku, jeśli uważacie, że to daje wam radość, róbcie to. Ale dla mnie to nie ma znaczenia. Ponieważ nie sądzę, że tam jestem. Po prostu widzę was siedzących tutaj, „W porządku, to wszystko Zrealizowane dusze, w porządku”.

Ale jestem jedną z was. Nie sądzę, że jestem wyjątkowa. Ale jeśli mnie zapytacie, wtedy powiem: „W porządku, jestem Adi Śakti”. Ale nie sądzę, żeby Adi Śakti też była wyjątkowa. Ponieważ nie mam umysłu. Ale poza tym nie sądzę, że to coś wyjątkowego. Bo ktoś jest kimś, i co z tego? Załóżmy, że słońce jest słońcem, i co z tego? Jest słońcem. Jeśli ktoś jest Adi Śakti, to jest Adi Śakti, i co z tego? Ale dla was to jest godne uznania, ponieważ nie urodziliście się Zrealizowani. Otrzymaliście swoją Realizację, więc jesteście wyjątkowi, jesteście wspaniali, coś osiągnęliście. Ja niczego nie osiągnęłam, byłam taka i taka będę. Czy walczę z diabłami, czy siedzę przed wami, nie ma różnicy, będę taka. Ale dla mnie wy jesteście wspaniali, ponieważ to osiągnęliście.

Dziś, widzieć was w ten dzień Nawaratri, tak wielu ludzi siedzących, aby mnie czcić. Jest tu tak wielu ludzi, tak wielu Sahaja Yoginów, to jest takie niezwykłe! To nie jest moje osiągnięcie, mówię wam. To wasze poszukiwanie. Ponieważ byłam na tej ziemi wiele razy wcześniej, o czym wiecie. Ale nigdy nie mieliśmy tego, tak wielu przyszło i zostało ukrzyżowanych, umarło, to, tamto - ale nigdy nie miałam ludzi tego rodzaju.

Więc znowu dochodzimy do tego samego punktu, że powinniśmy być świadomi siebie, mieć całkowitą „śraddhę” w samego sobie. Jeśli macie trochę „śraddhy” w siebie, będziecie mieli „śraddhę” również we Mnie. Ponieważ nie różnimy się. Jeśli wierzycie, że to jest woda, to wszędzie jest woda, wtedy wierzę, że tamto jest wodą, prawda? Ponieważ wiem, że to jest woda, więc gdziekolwiek na świecie jest woda, wiem, że to jest woda. Więc jeśli wiecie, że jesteście Sahaja Yoginami, gdziekolwiek jest Sahaja Yogin, będziecie wiedzieć, że tam jest Sahaja Yogin, to jest Sahaja Yogin. Ale jeśli chodzi o was, zapominacie, jak wspaniali jesteście i jak daleko możecie zajść.

Jestem z was bardzo dumna, nie wiecie o tym, ale ponieważ jestem skromną osobą, nie umiem się popisywać. Mam takie miłe dzieci, tak wiele z nich, tak kochane, ci bhaktowie, dla których zabiła tak wiele demonów i tak dalej. Oni nie są tacy jak wy, jesteście znacznie lepsi, znacznie wyżsi, o znacznie większej jakości. Ale musicie wiedzieć, że tacy jesteście. I nie zachowujcie się jak ci ludzie, którzy byli bardzo prymitywnej natury. Dorośliście, rozwinęliście się i teraz możemy zobaczyć owoce. Naprawdę nie wiem, co dla was zrobić, ale miejcie wiarę w siebie, wtedy zobaczycie, jak wielką wiarę będziecie mieli w rzeczywistość. Że rzeczywistość jest z wami na każdym kroku, w każdej chwili. Bez strachu, bez poczucia, że się coś osiągnęło – nic. Zrobione, skończone. Kiedy było pięciu Sahaja Yoginów, byłam szczęśliwa. Kiedy jest ich tak wielu, jestem szczęśliwa. Ale kiedy widzę tak wielu, czuję, że jest tak wiele potężnych osobowości, które są jednym z rzeczywistością. Ta zbiorowa jedność nigdy nie była taka.

I powiem, że w tym dniu, to, co musimy zrobić, to zabić diabły wewnątrz nas. To wszystko. Jeśli naprawdę chcecie mnie czcić, o tym musicie myśleć, jakie są diabły wewnątrz was, to wszystko! Więc nie musicie się martwić o diabły na zewnątrz, one nic wam nie mogą zrobić.

Niech Bóg was błogosławi.