Puja di Natale (riassunto). Ganapatipule (India), 24 December 1998.

In questo giorno, molto tempo fa, nacque il Cristo. Tutti conoscete la storia della sua nascita, e di tutte le sofferenze che dovette affrontare. La sua vita rappresenta un modello da seguire per i Sahaja Yogi, perché assolutamente non visse mai per se stesso, ma per gli altri, aprendo l’agnya chakra. Si può essere divini, si può essere molto potenti, ma questo mondo è comunque tanto crudele da non comprendere la spiritualità, da non capirne la grandezza, mentre, al contrario, molte forze cercano di attaccarla. Ed è sempre successo.
Tutti i santi hanno sofferto, ed hanno sofferto moltissimo, ma credo che il Cristo abbia sofferto più di ogni altro. Come sapete era dotato di tutti i poteri di Shri Ganesha, poiché ne era l’incarnazione. Il primo di questi poteri è l’innocenza. Era il fanciullo eterno. Non riusciva a capire la crudeltà e l’ipocrisia di questo mondo così stupido. Ma, se pure la si capisse, cosa ci si potrebbe fare?

Con grande coraggio, tuttavia, si incarnò. Si incarnò in una nazione in cui le persone non avevano alcuna idea di cosa fosse la spiritualità.
Personalmente credo che la differenza tra le esecuzioni capitali in occidente e quelle che si verificano in India è che per gli occidentali uccidere è un’attività come tante altre, ed il minimo pretesto è sufficiente per uccidere una persona. Tutti i santi furono uccisi o considerati pazzi, e questo sembra essere per gli occidentali il modo migliore per evitare ogni rapporto con la spiritualità. In India non si mette in dubbio quello che dicono i santi, la gente crede in loro perché vengono considerati persone spiritualmente più evolute. Certamente ci sono state anche qui persone molto malvagie che li hanno tormentati, ma il popolo, in generale, ne ha rispetto. Normalmente i falsi guru non restano a vivere in India perché sanno di essere smascherati e, poiché sono molto attaccati al denaro, se ne vanno in America o in qualche altro paese occidentale dove si sistemano per bene e fanno soldi. Questo è uno dei segni, una delle ragioni per cui il Cristo è nato da una famiglia molto ordinaria.

Quando venne al mondo non aveva neanche un letto sul quale essere posto. Tutto questo è stato raccontato. È scritto di come la madre e il padre al momento della sua nascita si trovassero in una stalla in compagnia di tante mucche. I fatti si sono svolti in questo modo per dimostrare che la spiritualità non ha bisogno di alcun lusso, né di far mostra di cose grandiose. È un potere che sta dentro l’individuo. È il bagliore di una luce che viene da dentro e che si manifesta automaticamente. Non bisogna far niente per mostrarlo.

Una persona così non ha alcun attaccamento al denaro perché non ne comprende il valore e tanto meno pensa sia di essenziale possedere delle proprietà. Egli si preoccupava di coloro che soffrivano fisicamente, anche dei lebbrosi, e cercò di curarli. Provò ad aiutare tantissima gente che aveva problemi fisici perché a quel tempo non esistevano né ospedali, né dottori e quindi rivolse la sua attenzione era rivolta a chi soffriva così.

Cercò di preparare la gente anche ad un livello mentale ma, a quel tempo, anche chi non era tanto materialista lo ascoltava senza però comprenderlo. È molto importante capire che a meno che non si sia anime realizzate è difficile comprendere la spiritualità. Chiunque parli o ascolti discorsi sulla spiritualità deve essere per lo meno una persona realizzata. Dalla sua bellissima vita, quindi, dobbiamo imparare che finché non siamo anime realizzate non faremo altro che tormentare il suo spirito. Si vede come agiscono coloro che parlano del Cristo senza essere anime realizzate. Egli, poi, disse molto chiaramente: “Voi mi chiamerete: – ‘Signore, Signore!’ - ma Io non vi riconoscerò”. L’ha detto molto chiaramente. È strano come questa frase non sia stata cancellata dalla Bibbia.

Questo significa che coloro che parleranno, che si metteranno in mostra, che predicheranno e si vestiranno in modo da far vedere di essere cristiani, nel suo nome, questo genere di persone egli non le riconoscerà. Molto semplicemente. In quest’epoca, che è quella dell’Ultimo Giudizio, egli giudicherà il mondo intero sulla base della spiritualità, e cioè delle vibrazioni di ognuno di noi. Il suo giudizio forse è già iniziato. L’ho visto e anche voi potete vendervene conto di come in tanti paesi ci sono delle realtà che stanno scomparendo. Tutto l’ego e l’aggressività, la crudeltà viene adesso completamente smascherata. Coloro che hanno agito in modo malvagio durante le guerre, che nel corso della storia hanno fatto del male a delle comunità o a dei popoli, stanno ricevendo ora la loro punizione. Non c’è alcun bisogno né diritto di essere violenti con altri popoli, o di tormentarli. Questo è il principio di Shri Ganesha che agisce attraverso Sahaja Yoga.

Il Cristo non disse questo ma certo disse che ci sarebbe stato l’Ultimo Giudizio. Da un lato egli era molto gentile e compassionevole, dall’altro era proprio come Shri Ganesha. Un esempio di questo è dato dall’episodio della frusta che prese per colpire i mercanti che facevano commercio nel Tempio. Non si può commerciare in nome della religione. È una cosa molto importante da comprendere questa. Ma i cristiani non hanno seguito questo principio e non riesco a capire cosa abbiano combinato. Anche noi indiani abbiamo avuto il Mahatma Gandhi che ha parlato nient’altro che di spiritualità, continuamente, ma i suoi successori hanno messo da parte i suoi insegnamenti e stanno diffondendo uno stile di vita diverso. Coloro che avrebbero dovuto essere i suoi seguaci adesso invece vogliono addirittura aprire dei pubs e altri tipi di attività del genere. Immaginate un po’: il partito del Congresso che è stato fondato da lui e che è attualmente al Governo, è formato da seguaci che ora propongono questo genere di innovazioni. Dove vogliono condurre il paese? La bellezza, il tesoro di questa nazione consiste nella spiritualità. Invece di seguire la spiritualità cosa stanno facendo?

Comunque in India tanta gente che non è  ‘cristiana’ però rispetta il Cristo. Io lo so, non sono cristiani nel senso che non sono ‘battezzati’, ma lo rispettano perché comprendono quanta spiritualità c’era in lui. Era la personificazione della spiritualità. Questa è la bellezza degli indiani. Se qualcuno è induista o musulmano per loro non fa differenza. Ci sono stati tanti santi musulmani o sufi in India e la gente li rispetta, quale che sia la religione professata. Riguardo al Cristo posso dire questo: la gente dell’India non sente alcun ostacolo nei suoi riguardi, al contrario avete visto ieri quanta felicità mostravano. Che si tratti di persone realizzate o meno, in questo paese c’è un gran rispetto per il Cristo. Comprendono la sua spiritualità e non riescono a capire come, certe volte, si possa volgarizzare la sua vita facendo degli stupidissimi film sul suo conto. Non riescono a sopportarlo, perché hanno un profondo rispetto per la spiritualità, più che in qualsiasi altra parte del mondo.

Nel nome del Cristo tanta gente ha fatto molte cose sbagliate. Tante persone sono state uccise, tante cose malvagie sono state accettate. Di fronte a certe cose, non si capisce che idea mai certa gente si sia fatta del Cristo. In Inghilterra, ad esempio, se qualcuno muore o nasce, è comunque una buona occasione per brindare. Per loro tutte le relazioni umane sono consacrate dal bicchiere di alcool. Quando si mette in discussione questa abitudine, rispondono che anche il Cristo avrebbe tramutato l’acqua in vino. Ma quello non era vino, ma semplicemente il succo di uva fresco (quello che in hindi si chiama drakshas). Come poteva essere vino? Il vino deve fermentare, deve andare a male. Ma questo è il dharma più grande per i cristiani: bisogna bere! In India lo sappiamo che è peccato bere, anche se nessuno ha mai detto nulla in contrario. Lo si vede tutti i giorni, tutti sanno che quando qualcuno beve non ragiona più. Lo si sa anche in occidente, però è diventata una moda. Anche in India, dopo l’Indipendenza, è stata introdotta questa usanza. Non so come sia successo ma la gente, effettivamente, ha cominciato a bere. Alle feste si beve nel nome del Cristo, anche nel giorno di Natale. È un tale insulto alla sua vita santa e bellissima!

Anche i Sahaja Yogi stranieri sono diventati, grazie a Sahaja Yoga, delle belle persone, molto brave. Questo mi colpisce, perché nella loro cultura non c’è attenzione verso la spiritualità. Eppure, non so come, hanno abbandonato tante assurdità e sono sbocciati come fiori di loto, con una meravigliosa fragranza di spiritualità: questo è un miracolo. Tutti mi chiedono come sia stato possibile, come sia potuto accadere, e come abbia io fatto a far succedere questo. Direi che è stata la benedizione del Cristo. I Sahaja Yogi occidentali hanno potuto constatare come coloro i quali dicono di far le cose nel nome del Cristo, agiscano invece in maniera degradante. e così La loro consapevolezza si è allora risvegliata e hanno compreso che c’è qualcosa di fondamentalmente sbagliato in quelle persone: non è Cristo quello che si manifesta attraverso di loro, non è una vita santa quella che conducono. Ed è per questo, credo, che in occidente c’è una urgenza maggiore ed una forza ascendente più forte.

Proprio ieri una donna è venuta da me e mi ha chiesto come mai non ci fosse la meditazione collettiva.  A sentire questo io sono stata molto contenta. La cosa più importante in Sahaja Yoga è la meditazione, non c’è dubbio; ma è sorprendente vedere che i Sahaja Yogi stranieri vi si dedicano più di quanto non facciano gli indiani e sono ora, rispetto agli indiani, molto più attrezzati in campo spirituale. Specialmente i russi, secondo i quali - son rimasta sorpresa nel sentirlo dire - in America non ci sono dei veri e propri Sahaja Yogi perché mancano del dovuto rispetto per la mia persona e  non meditano, e coloro che non meditano non sono dei veri Sahaja Yogi. Ed io son d’accordo con queste affermazioni. Sono arrivati alla conclusione che gli americani, dunque, dovevano meditare: volevano farli meditare. È straordinario vedere quanto questi popoli dell’Est – i bulgari, i russi, i rumeni - siano dediti a Sahaja Yoga. Naturalmente avevano la maledizione del comunismo su di loro, e forse a causa di questo sentivano di aver perso qualcosa di importante della vita e sono allora andati nel profondo di sé stessi, ed hanno così ottenuto questi livelli di spiritualità.

Devo dire agli indiani che devono meditare, e che hanno alcune caratteristiche negative. Una è  la tendenza a formare dei gruppi. Questa attitudine può portare molto male a questo paese. Al tempo del Cristo c’erano tipi molto diversi di persone: o erano interessati alla spiritualità o non lo erano. Noi qui abbiamo gente che è interessata alla spiritualità, però ha ancora una gamba rimasta indietro. Ancora persistono antichi problemi, e questa è la rovina dell’India. Non riusciamo a stare insieme tutti, non riusciamo ad essere amici gli uni degli altri. Certo non in Sahaja Yoga devo dire, dove, anzi, questo problema è stato risolto molto bene.

Ma, a ben considerare, anche il Cristo, ai suoi tempi, ebbe problemi con i suoi discepoli. Con con Pietro, in particolare accadde qualcosa di grave, e il Cristo gli disse: “Satana lungi da me!“   Questo succede perché c’è chi si accomuna a gruppi che hanno forze sataniche. Gesù stesso raccontò di come una volta avesse liberato dalla possessione alcuni individui ed avesse messo i demoni che li possedevano in alcuni maiali. È vero, ci sono forze sataniche che lavorano in maniera molto intensa, e più noi cresciamo nella sicurezza spirituale più queste forze si sviluppano. Le forze sataniche si manifestano in forme diverse in occidente o in oriente. Vorrei dire agli occidentali di mettere tutta l’attenzione possibile per scoprire le forze sataniche dell’occidente. Ad esempio il razzismo, che è ancora molto forte in occidente. Dovete lottare contro il razzismo, combatterlo sposando delle persone che appartengono a razze diverse. Io ancora trovo difficile accoppiare bianchi e neri.  L’amore e l’affetto devono crescere tantissimo, prima di ogni altra cosa. Il colore è soltanto limitato alla pelle, e non ha niente a che vedere con l’amore che si sente dentro. È soltanto una questione di pelle. In India ci sono matrimoni in cui un coniuge è molto chiaro e l’altro con un colore di carnagione più scura. Ma nessuno valuta queste unioni dal colore della carnagione. Questa è la realtà di questo paese, dove abbiamo comunque altri tipi di problemi.

Comunque la tendenza a dividere e discriminare è un comportamento tipico del genere umano, è un meccanismo dell’ego e il Cristo ha cercato di combatterlo. Lui era nato in una famiglia molto umile e non era di carnagione bianca, nella lingua occidentale voi la definireste bruna, olivastra; in India si sarebbe definita scura. Ma se si pone l’attenzione sulla spiritualità, allora la distinzione è tra chi è illuminato e chi non lo è, e il colore della pelle diventa irrilevante. Il razzismo è una cosa molto superficiale ed è uno dei nemici che si annidano nella mentalità occidentale, e deve essere debbellato. Il materialismo è un altro di questi nemici.

Ma il peggiore di tutti, quello che va contro il Cristo, è l’immoralità. L’immoralità è molto accettata in occidente; qualsiasi genere di comportamento immorale è ammesso. E si dice che se le  persone immorali votassero tutte per qualcuno, questi diventerebbe il Presidente degli Stati Uniti.  Per loro va bene, non c’è nessun problema, è accettato qualsiasi tipo di immoralità. Tutto questo però è assolutamente contro il Cristo. La gente non comprende che l’immoralità in cui vive li porterà in un regno che non saprei nemmeno definire, è addirittura inferiore a quello animale. Tanta è l’immoralità che si ascoltano e si accettano persone come Freud, come se negli individui non esistesse un cervello per pensare. Non hanno spirito per inquadrare un uomo simile. Solo in seguito alla consapevolezza che si sviluppa con la pratica di Sahaja Yoga si può prendere a modello la vita del Cristo. Ma qualsiasi sia stato il vostro passato, è finito e basta. Oggi voi siete delle anime realizzate e la moralità è la vostra forza. Dimenticate il passato e sono sicura che potrete accogliere molte più persone sotto l’emblema di Sahaja Yoga se condurrete una vita molto morale.

Un altro grande nemico che abbiamo dentro è l’ira. C’è chi se ne fa pure un vanto: “Sto per arrabbiarmi!….Sai, sono molto arrabbiato!” Non ne hanno alcuna vergogna ed anzi c’è chi si sente orgoglioso di questo, come se non ci fosse nulla di sbagliato. “Io odio…!” In India è impossibile pronunciare una frase simile. Viene avvertita la sensazione di commettere un peccato già soltanto nel pronunciarla. Qualsiasi forma di aggressività viene dall’ira. Se si vuole essere in collera bisogna esserlo con se stessi: la cosa migliore per sbarazzarsi dell’ira è tirarsi i capelli, schiaffeggiarsi da soli (ride) Però magari per picchiarvi… usate un cuscino! Forse è il modo migliore per liberarvi della collera! Cercate però di scoprire perché siete arrabbiati, certe volte si tratta di cose molto piccine, alcune volte proprio senza senso, molto stupide. Ma smettetela di dire: “Sono molto arrabbiato!” perché nel momento in cui lo dite andate giù completamente.
Cristo non ha detto tutte le cose sottili di cui vi sto parlando perché il compito è stato lasciato a me: sarebbe possibile parlare di cose veramente sottili se chi ascolta non è realizzato? No, non sarebbe possibile. L’altra volta vi ho parlato delle vibrazioni, di cosa sono e cosa significhino, come si ottiene queste energia sottile che si chiama ‘dharmatra‘ e l’energia sottile degli elementi, ma non vi ho detto di un’altra energia sottile molto speciale che è l’etere. L’etere è l’energia che è gestita da un altro ‘dharmatra’ che noi chiamiamo ‘akasha‘.

Parlarne oggi è particolarmente appropriato perché il Cristo ha sacrificato la sua vita per aprire il nostro agnya chakra. Un agnya aperto ci dà la possibilità di raggiungere lo stato di akasha. Senza il suo intervento non sarebbe stato possibile. Si può comunicare qualcosa attraverso il linguaggio, le parole, i gesti ma, per comunicare le vibrazioni bisogna avere vibrazioni, altrimenti non si può percepire lo stato sottile di un’altra persona. Se però siete al livello dell’agnya, vuol dire che siete mentali, assolutamente mentali, e allora le vostre vibrazioni non saranno chiare, non riuscirete a comprendere cosa vogliano dire. A quel punto non potete giudicare con le vibrazioni perché quelle vibrazioni sono mentali. Alcuni che - io lo so - non hanno vibrazioni, vengono a dirmi che per decidere su questa o quella cosa hanno interpellato le vibrazioni, ed io resto sorpresa e mi domando come abbiamo potuto cercare di farlo. Quello che il Cristo ha fatto venendo su questa Terra è di condurvi al di là del livello mentale, che è la cosa più difficile da realizzare. È sorprendente vedere come i cosidetti cristiani siano tra quelli che fanno le peggiori scelte mentali.

Sono talmente bloccati sul mentale che sembra di essere tra la nebbia di Delhi ed è veramente difficile attraversare i pensieri ed andare oltre. Questa è stata l’azione dirompente del Cristo, e quanto dobbiamo essergli riconoscenti per quello che ha fatto! Noi leggiamo come matti, ascoltiamo come matti i discorsi di certe persone, e ci piacciono coloro che nutrono il nostro mentale. Certa gente poi ha la tendenza ad essere mentale e polemica, crede di essere chissà chi, al punto che quando si parla con loro l’unica cosa che gli si può dire è soltanto: “Va bene, namaskar!”. Non si può combattere la loro attitudine mentale. Questo è il motivo per cui il Cristo deve essere adorato specialmente da coloro che hanno l’attitudine ad essere mentali.

Questa stupidità mentale instaura negli individui un tale senso di superiorità che tutti si mettono a dire: “Beh, che c’è di male…ma sì, che c’è di male…” e non riescono più a correggersi. A meno che non ci si elevi al di sopra del nostro essere mentale, non si può vedere sé stessi, non si può fare introspezione, si è capaci di guardare solo quello che fanno gli altri. “I Sahaja Yogi sono così..., Sahaja Yoga è così...”, ma non riuscite a vedere voi stessi perché siete ad un livello mentale. Questa attitudine deve essere assolutamente superata attraverso l’aiuto di nostro Signore Gesù Cristo. Ma, nel vostro cervello, persino Lui diventa qualcosa di mentale. E allora cosa si può fare? Nella vostra mente avete fatto di Lui una specie di statua di pietra. E allora per correggerci dobbiamo innanzituto dire a noi stessi: “Non pensare! Non pensare! Non pensare! Non pensare ” quattro volte, e allora potrete ascendere al di là del mentale. Questo è molto importante. In meditazione dovete andare al di là della mente e ringraziare il Cristo di essere venuto nel nostro agnya chakra per farla finita con la stupidità del nostro mentale.

Credo che bisognerebbe smettere di leggere, forse. Anche i miei discorsi diventano mentali. Che ci si può fare? Qualsiasi cosa vada nella testa di certa gente, diventa mentale. Me ne accorgo perché, dopo che ho parlato, c’è sempre qualcuno mi domanda se dicendo una certa cosa avevo invece voluto dire che…. Ma quello che io dico ha lo scopo di farvi andare senza pensieri, e non quello di farvi sedere ad analizzare i miei discorsi. No! nient’affatto! Vi dico le cose al fine di scuotervi, al fine di farvi stare in assenza di pensieri, di  immobilizzarli.

La cosa migliore per tutti voi, insomma, è diventare senza pensieri, questa è la benedizione del Cristo, questa è la possibilità che grazie a lui si è per voi realizzata. Sono sicura, se diventerà anche un vostro desiderio, che ci riuscirete. Davvero, non mettette l’attenzione sugli altri, non reagite, cercate proprio di non farlo. Voi reagite a tutto, ma che bisogno ce n’è, a cosa serve, cosa pensate di ottenere reagendo? Reagire non fa altro che creare continue increspature di pensiero nella vostra mente, ve l’ho detto centinaia di volte. Dopo questo Puja dovete diventare assolutamente senza pensieri. Se questo accadrà, credo che avremmo realizzato molto. È la più grande benedizione che vi ha dato il Cristo e di essa dovreste veramente giorire. Soltanto allora che l’Akasha Tattwa dentro di voi funzionerà, e quanto! Agirà attraverso la vostra attenzione. Funziona, con me. Lo sapete: attraverso la mia attenzione io faccio molte cose. Come? Semplicemente la mia attenzione diventa senza pensieri, e senza pensieri ovunque si dirige funziona. Ma se usate l’attenzione per pensare, allora essa non può agire come dovrebbe.

L’attenzione funziona meravigliosamente se siete senza pensieri, altrimenti non funziona. Insomma deve ascendere: dal livello dove c’è vostro io, e poi da quello dove c’è l’io degli altri, l’attenzione deve salire ad un livello superiore, verso l’Umanità, dove siete in comunicazione con il Cielo. Nel dammatra, ossia nell’essenza dell’etere, siete in comunicazione con il Cielo. È grazie all’etere che funziona la televisione, o il telefono, che sembrano un miracolo, d’altra parte. Grazie a questo dammatra, standovene semplicemente seduti da qualche parte, potete lavorare ovunque, e le cose si risolvono! Solo attraverso l’attenzione. Io lo so, e anche voi lo sapete molto bene. Non dovete chiedere a me di mettere l’attenzione: metteteci la vostra! Funzionerà. È uno strumento importantissimo. Penso che quando sarà risvegliata in voi questa facoltà non avrete più problemi.

Avete cominciato a manifestarvi attraverso l’elemento terra, poi con l’elemento fuoco, successivamente grazie all’elemento acqua, e via via il vostro viso comincia a risplendere, fino a che  si arriva allo stato di consapevolezza senza pensieri grazie al quale l’ attenzione diventa completamente libera di agire, di svolgere dei compiti speciali. Però se non fate altro che pensare, questa vostra povera attenzione sarà così occupata che non potrà fare nient’altro. Quando sarete senza pensieri non avrete più bisogno di chiedermi: “Madre, per favore metta l’attenzione…” perché voi potrete mettere la vostra, siete in grado di farlo. Con l’attenzione senza pensieri non percepite quello che avete o non avete, quello che vi aspettate, come siete vestiti, cosa fanno gli altri. No, niente di tutto questo. Siete Uno con voi stessi e la vostra diventa una vita fatta di humor, piena di humor, piena di gioia e felicità e a quel punto niente più vi preoccupa, nulla di quello che di solito preoccupa la gente. Di fatto Sahaja Yoga ha funzionato in tanti paesi, e io sono molto orgogliosa di tutti voi. Avete portato Sahaja Yoga fino in Africa, e questo è per me motivo di grande soddisfazione. Tutti voi potete espanderlo. L’unica cosa che dovete fare è diventare consapevoli senza pensieri come vuole la benedizione del Cristo, e se funziona voi funzionate. Sarete individui pieni di felicità e potrete gioire completamente di voi stessi.

Che Dio vi benedica!

