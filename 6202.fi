Public Program in Royal Albert Hall. London (UK), 14 July 2001.

Kumarran kaikille totuuden etsijöille. 

Jotkut teistä ovat löytäneet totuuden, jotkut eivät vielä ole täysin löytäneet sitä, ja jotkut eivät ole löytäneet sitä ollenkaan. Mutta jos katsotaan tämän päivän tilannetta ympärillämme, on myönnettävä, että on käynnissä suuri myllerrys. Maa toisensa jälkeen omaksuu kaikenlaisia vääriä asioita. Käydään kylmää sotaa, ihmiset tappavat toisiaan, tuhoavat kauniita paikkoja ja katkovat toistensa kauloja ilman syytä. Kaikki ovat Jumalan luomia ihmisolentoja. Kaikkivaltias Jumala on luonut heidät ja nostanut heidät tälle ihmisen tietoisuuden tasolle. Tässä kriittisessä vaiheessa ei voi nähdä mihin olemme menossa kollektiivisesti. Mitä meidän pitää saavuttaa - vai onko tämä meidän kohtalomme? Onko ihmisen kohtalona tulla toistensa tuhoamaksi maan tai jonkin muun takia? Ajatelkaa koko maailmaa yhtenä, ja ajatelkaa mitä kaikkialla tapahtuu: joka päivä saamme lukea lehdistä, joka päivä tulee jotain kauheita uutisia hirveistä asioista, joita ihmiset tekevät toisilleen mitättömistä syistä. 

Meidän on mietittävä, mikä on kohtalomme. Minne olemme menossa? Olemmeko menossa helvettiin vai taivaaseen? Miltä näyttää tilanne ympärillämme? Voimmeko tehdä jotain? Ihmisissä on se vika, että he ovat edelleen täydellisen tietämättömyyden vallassa. Kutsun sitä tietämättömyydeksi. Ja tässä tietämättömyydessä ja pimeydessä he tekevät näitä hirvittäviä tekoja. Kukaan ei halua ymmärtää, että se mitä teemme, johtaa täydelliseen tuhoon. Onko se kohtalomme, että tulemme tuhoutumaan täydellisesti? 

Mitä hyvää saamme aikaan? Jonkin kansallisuuden, tai ehkä jonkin uskonnon nimissä – hyvien asioiden nimissä – teemme kaikenlaista väärää. Taistelemme toisiamme vastaan. Eikä taisteleminen riitä. Me vihaamme. Sellaista henkilöä, joka kiihottaa vihaamme, ihaillaan ja hänestä pidetään paljon, ja hänen opastuksellaan muodostamme ryhmiä. Kaikkea tällaista syntyy, koska elämme Viimeisen Tuomion aikaa. Olen kertonut teille, että nyt on Viimeisen Tuomion aika. Tässä Viimeisessä Tuomiossa viimein päätetään ketkä pelastuvat ja ketkä joutuvat lopulliseen tuhoon. Tämä on hyvin vakava asia. 

Kaikkien, jotka ovat tietoisia, tulisi ajatella sitä. Pienet korjaustoimet siellä tai täällä eivät auta asiaa. Vaikka mitä yritettäisiin, vasta sitten, kun ihmiset ovat muuttuneet, he voivat pelastua. Tällainen muutos ei ole mahdoton tehtävä – se ei ole vaikeaa. Tämä on muuttumisen aikaa, nyt on mahdollista muuttua. Ja sisällämme on voima; sitä on kuvattu voimaksi, mystiseksi feminiiniseksi voimaksi sisällämme. Kaikki ovat kuvailleet sitä, en ole ensimmäinen henkilö, joka puhuu siitä; mutta kukaan ei ole ehkä toistaiseksi pystynyt ymmärtämään ja hyväksymään sitä, että sen pitää tapahtua ihmisille. Ette ole syntyneet vain tullaksenne ihmisolennoiksi, vaan teidän on tultava yli-ihmisiksi. Teidän on iloittava elämästä. Elämän tulee olla nautittavaa ja onnellista. 

Sen ei pidä olla kirous: aamusta iltaan ollaan huolissaan kaikesta. Teidät on luotu iloitsemaan. Jumalalla ei ollut aikomus luoda ihmisiä, jotka koko ajan huolehtivat miten riidellä, miten taistella, miten säästää; vaan ihmisiä, jotka elävät täydellisessä harmoniassa, rauhassa ja ilossa. Siksi meidät on luotu tänne. Se on meidän kohtalomme - ei siksi, että Minä sanon niin, vaan siksi, että se on tosiasia. Meidän pitää siis muuttua. Muuttuminen ei ole vaikeaa. Mutta huomaan, että ihmiset tyytyvät mihin tahansa. Hindut käyvät temppelissä ja ajattelevat: "Ooh, olemme tehneet suuren teon." Kristityt menevät kirkkoon ja ajattelevat tehneensä hyvän teon. 

Muslimit menevät rukoilemaan ja ajattelevat olevansa hyviä. Mitä he ovat saavuttaneet? Olkaa hyvä, ja kohdatkaa itsenne. Kohdatkaa puutteenne. Kohdatkaa koettelemuksenne. Kohdatkaa ongelmanne ja nähkää itse: oletteko pystyneet ratkaisemaan ongelmanne? Oletteko pystyneet säästämään itsenne onnettomuuksilta? Ehkäpä suuret onnettomuudet tulevat tuhoamaan ihmiset, jotka tekevät pahaa, ehkä. Se on ehkä Jumalan tahto. Mutta mikä on teidän tahtonne? 

Miksi ette ajattelisi: "Minun on oltava kuin varasto, ilon ja rakkauden lähde"? En ole täällä vain puhumassa, vaan haluan, että te kaikki saisitte itseoivalluksenne. Mikä on itseoivallus – se on itsensä tuntemista. Te ette tunne Itseänne. Ette tunne. Elätte tässä maailmassa tuntematta Itseänne – voitteko kuvitella? Ette tiedä, mitä olette. Ette tiedä, että olette henkiä, ja olette tiedon lähteitä, puhtaan tiedon lähteitä. Näen, että ihmiset menevät johonkin kokoukseen kuuntelemaan jotain 'babajia', pyhää miestä, joka kertoo heille jotain tarinaa, ja kaikki ovat oikein tyytyväisiä. Tällainen ei anna teille todellisuutta ja totuutta. 

Jos haluatte todellisuuden ja totuuden, niin olkaa hyvä, ja yrittäkää ymmärtää, että teille pitää tapahtua jotakin, teissä on tapahduttava jokin muutos. Ette vielä ole riittävän herkkiä, teillä ei ole näitä hienojakoisia asioita, ennen kuin saavutatte sen pisteen - jonka takia teidän ei tarvitse jättää perhettänne, teidän ei tarvitse jättää lapsianne, teidän ei tarvitse jättää kotianne ja mennä viidakkoon asumaan. Mitään tällaista ei tarvitse tehdä. On helppo sanoa: "Nyt teidän pitää luopua kaikesta, ja antaa kaikki omaisuus minulle." Se on todella tyhmä ajatus. Olemme nyt hätätilanteessa. Elämme todellisessa hätätilanteessa – yrittäkää ymmärtää se. Ja haluan varoittaa teitä, että jos ette mene syvälle itseenne, ja selvitä itsellenne mitä olette, ja ryhdy muuttamaan itseänne, mitä tahansa voi tapahtua. Tulee kaikenlaisia sairauksia, kaikenlaisia uusia lasten ongelmia, kaikenlaisia kansallisia ongelmia ja kansainvälisiä ongelmia, joille ihmiset eivät voi mitään. Meidän on päästävä pois tästä ja tultava vakaiksi, totuudessa eläviksi henkilöiksi. 

Emme tiedä mikä totuus on. Olemme pahempia kuin eläimet, joiden silmät ovat avautuneet, kun taas meidän silmämme ovat suljetut. Teidän ei pidä tuomita itseänne millään tavalla, vaan teidän on tultava valppaiksi ja tietoisiksi siitä, että ihmisten on muututtava. Muuten se on vain sitä, että tulette kuuntelemaan Minua, ja huomenna menette kuuntelemaan jotain toista - ei mitään muuta. Se on kuin jokapäiväistä huvitusta Mutta kun näen tämän kohtalon, en tiedä kuinka moni tuhoutuu, kuinka moni kuolee. Mitä heille tapahtuu? Mitä sairauksia he saavat, Mitä ongelmia heille tulee? Mitä tapahtuu heidän lapsilleen, mitä tapahtuu heidän maalleen, ja mitä tapahtuu koko maailmalle? Katsokaa laajemmalle. Minun visioni on se, että kaikkien maailman ihmisten tulee muuttua. 

Meillä on vihollisia sisällämme, ja kun puhutaan 'jihadista' sillä tarkoitetaan taistelua itsensä sisällä olevia vihollisia vastaan. Mitä nämä viholliset ovat? Nykyään pahin niistä on ahneus. Ihmisissä on ahneutta. Ahneudessaan ihmiset voivat tehdä mitä tahansa haluavat. Ahneuden takia tapahtuu kaikenlaisia asioita. Ihmisillä on rahaa, ja heillä on kaikkea, mutta ahneus on sellainen saatanallinen tahto, että ihminen ei edes näe, mitä hänellä on. Ihmiset haluavat saada vain enemmän ja enemmän, pettää ihmisiä ja viranomaisia, pettää kaikkia, ja onnistua siinä. Toinen paha asia, joka ihmisissä on, on viha Viha ei anna ihmisen nähdä asioita niin kuin ne ovat. Ihmiset vihastuvat pienistäkin asioista: esimerkiksi, kun saapuu tähän maahan - olen nähnyt ihmisiä, jotka vihaavat sellaisia, joiden iho on erivärinen. 

En voi ymmärtää sitä. Jumala on luonut eri värit; muuten näyttäisimme kaikki samanlaisilta, kuin armeijassa, ja elämä olisi paljon ikävämpää. Luonto on synnyttänyt värit. Valkoihoisia tai tummaihoisia - mitä eroa heillä on? En vain ymmärrä. Tällainen myytti on vallalla. Tämän myytin avulla me taistelemme. Valkoiset taistelevat mustia vastaan, ja mustat valkoisia vastaan. Ja kuitenkin ihmiset menevät paahtamaan ihoaan aurinkoon, ja saavat siitä syövän. En kerta kaikkiaan käsitä. 

Meissä ei ole mitään logiikkaa eikä tasapainoa nähdä, mitä teemme. Miksi tuhlaamme tätä arvokasta aikaa, kun meidän pitäisi saada aikaan muutos itsessämme? Viha voi kohdistua mihin tahansa; ihminen voi alkaa vihata mitä tahansa. Se on kuin virhe ihmisolennossa, joka on hyvin yleinen. Ihmiset voivat vihastua pienimmästäkin asiasta. Ja he pitävät siitä, koska sen avulla he voivat sortaa muita; he saavat olla aggressiivisia. Ihmiset haluavat siis pitää vihan sisällään, ja yrittävät tällä vihalla hallita muita. Tämä on suurin ongelmamme: miksi haluamme hallita muita ihmisiä, miksi haluamme sortaa toisia, ja miksi haluamme kontrolloida muita? Emme pysty kontrolloimaan itseämme, miksi haluamme sitten kontrolloida muita? Minkä vuoksi? 

Sitten on vielä kiintymykset; kiintymys omaan kotiin, maahan, lapsiin ja kaikkeen. Mutta huomenna ette enää ole täällä. Lähdette täältä tyhjin käsin. Ette voi ottaa mitään mukaanne. Ja millainen kiintymys tavaroihin: ihmiset ovat hyvin tarkkoja autoistaan, taloistaan; niitä pitää hoitaa. Entä te itse? Oletteko itse kunnossa? Oletteko sisällänne täysin tyyniä, rauhallisia ja iloisia? Miksi tuhlaatte energiaanne vihaamalla toisianne? Sen tyyppinen elämä tulee myös tuhoutumaan. 

Jos katsoo toista ihmistä, niin hänellä voi olla heikkouksia rahan lisäksi myös naisiin - se on hyvin yleistä - tai naisilla miehiin. Täytyy olla viehättävä - mitä varten? Jokaisen täytyy vanheta. Mitä olette saavuttaneet sillä, että juoksette naisten perässä, juoksette toisen sukupuolen perässä? Teillä ei ole lainkaan arvokkuuden tunnetta, ei kunnian tunnetta. Niin kauan kuin pidätte hyviä vaatteita päällänne, teidän katsotaan olevan ihastuttavia ihmisiä. Näin ei pidä tehdä. Meidän on tutkiskeltava ja katsottava itseämme: miksi teemme tällaista, miksi tuhlaamme energiaamme tyhjänpäiväisiin asioihin? Monet tapaamani ihmiset ovat puolihulluja ja toivottomia tapauksia, jotkut ovat täyshulluja. He kertoivat Minulle, että halusivat mennä naimisiin jonkun tietyn naisen, tai tietyn miehen kanssa, ja sitten heistä tuli tällaisia. 

Kuinka haurasta! Sellaisessa ei ole mitään suurta. Teidän on oltava erittäin vahvoja sisältä päin. Teidän on tunnettava Itse sisällänne. Tämä Itse on henki, joka on Kaikkivaltiaan Jumalan heijastus sisällänne. Voitte olla hyvin vahvoja, voitte olla hyvin terveitä, ja voitte olla täydellisesti tasapainossa, jos tulette hengeksi. Olette kuulleet paljon hengestä ja henkisestä elämästä – mutta oletteko päässeet sinne asti? Vaikka luettekin zeniläisyydestä, taolaisuudesta, luette Raamattua, Koraania, tai muuta sellaista, tiedättekö, kuinka henkisyys saavutetaan? Ette vielä. Ette vielä. 

Teidän on tiedettävä mitä se on; koska olette todella suurenmoisia, olette hyvin arvokkaita, ja olette niin kauniita sisältä. Mutta ette ole tietoisia siitä. Teidän on tultava sellaisiksi. Tämä tuleminen on hyvin tärkeää, ja tätä varten Kaikkivaltias Jumala on jo luonut sisällenne sen, mitä kutsutaan kundaliniksi, joka voidaan herättää, ja sen herääminen voi antaa teille Itseoivalluksen, se voi antaa tiedon itsestä, jota kutsutaan nimellä 'Atma sakshatkar'. Sen saaminen elämässänne on erittäin tärkeä asia. Ja koska se on ilmaista - siitä ei voi maksaa, paljonko siitä voisi maksaa? – koska se on täysin ilmaista, miksi ette ottaisi Itseoivallustanne, miksi ette kasvaisi? Sen sijaan, että taistelisitte uskonnon nimissä. Jokaisessa uskonnossa on sanottu: "Tunne Itsesi." Mohammed Sahib on sanonut hyvin selvästi: "Ylösnousemuksen aikana kätenne tulevat puhumaan." 

Puhuvatko ne? Hindut tietävät, että meidän on saatava Itseoivalluksemme. Ei hyödytä kuunnella näitä 'babajeja' ja antaa heille rahaa. Kaikki nämä rituaalit, joita olemme tehneet, ja joita esi-isämme ovat tehneet: mitä olemme niillä saavuttaneet? Emme mitään. Nyt meidän on tärkeää tietää, että meidän on saatava evoluutiomme yltämään Itseoivalluksen tasolle. Jos olisimme täydellisiä, ei olisi ollut mitään ongelmia. Jos olisimme itseoivaltaneita ihmisiä, ei olisi ollut mitään ongelmia. Kaikenlainen itsekkyys, kaikenlaiset rajoitteet, joita olemme asettaneet itsellemme, kaikenlaiset ehdollistumat ja ego, jotka ovat muokanneet elämäämme ja pilanneet meidät; meidän on päästävä niistä yli. Ja kun pääsette niiden yli, te yhdistytte. 

Kenenkään ei tarvitse sanoa teille, että yhdistykää. Pääsette irti kaikesta väärästä samaistumisesta. Vääränlainen samaistuminen on sitä, että "kuulumme tähän maahan, kuulumme tähän uskontoon, kuulumme johonkin". Te ette kuulu mihinkään sellaiseen. Te kuulutte Jumalan Valtakuntaan. Se teidän tulee saavuttaa, ja siellä teidän tulee olla yhtä. Mutta jos pidätte tarinoista, sillä ei ole loppua. Tuhlaatte vain aikaanne. Aika on käymässä vähiin. Olen ollut täällä viimeisten ehkä kahdenkymmenen vuoden ajan. 

Olen tehnyt kovasti työtä, mutta huomaan, että ihmiset eivät tajua, mitä heidän pitäisi tehdä. He pitävät ihmisistä, jotka sanovat jotain hyvin yksinkertaista – hyvä on, se on pientä ajanvietettä. Koko ihmiskunnan on ymmärrettävä, että kohtalonamme ei saa olla tuhoutuminen. Täydellinen tuho täytyy välttää. Te vain yksinkertaisesti astutte sisään Jumalan Valtakuntaan. – joka on hyvin helppoa: teidän ei tarvitse maksaa mitään, teidän ei tarvitse ponnistella sen eteen mitenkään. Otatte Itseoivalluksenne, ja sitten kotona käytätte noin kymmenen minuuttia meditaatioon. Mieli vain koko ajan perustelee teille väärän käytöksen. Kutsun sitä 'vääräksi käytökseksi', koska se on teille vahingollista. Se on Jumalan tahdon vastaista, se on ihmisyyden vastaista, ja se tuhoaa kaikki ihmiset. 

Kaikista vääristä samaistumisista on luovuttava, ja teidän on tiedettävä, että olemme kaikki yhtä. Olemme kaikki yhtä, maailmanlaajuisesti, meitä ei erotella värin, rodun, uskonnon tai kansallisuuden mukaan - ei. Olemme kaikki yhtä, ja tätä ykseyttä ei luoda iskulauseilla, tai huudoilla, vaan niin, että ykseys tunnetaan sisällä. Se ei ole teennäistä. Sen täytyy olla todellista ykseyttä, ja sen voitte saavuttaa heti, kun oivallatte, että olette olennainen osa kokonaisuutta. Uskonnot ovat tuoneet teidät tähän tietoisuuden pisteeseen – ei sotimista eikä tappamista varten. Miksi, miksi? Ihmiset ovat muuttaneet suuntaansa, joka johtuu täydellisestä tietämättömyydestä, mikä on oikein. Se johtuu täydellisestä ahneudesta: pitää saada itselle, vain itselle, tai korkeintaan omalle perheelle, tai sukulaisille. Miksi haluatte rajata kaiken itsellenne? 

Olette henkiä. Henki on valtameri, tiedon valtameri, rakkauden valtameri, kaikkien siunauksien valtameri. Meidän on siis tehtävä päätös. Tänään Minun on pyydettävä teiltä, sillä aikaa ei ole enää paljon jäljellä. Meidän on päätettävä, että tulemme hengeksi. Sitä kaikki uskonnot ovat opettaneet. Mutta miten se tapahtuu, siitä ei kerrottu paljon, ja siksi se ei toiminut. Muutamat saavuttivat sen, mutta heidät karkotettiin. Kukaan ei kuunnellut heitä. Ihmiset jopa tappoivat ja kiduttivat heitä ja ristiinnaulitsivat. 

Mutta nyt, pyydän teitä, yrittäkää ymmärtää oman elämänne arvo. Miksi olette ihmisiä? Miksi teidät on luotu? Mikä tarkoitus tällä on? Annammeko typerien ideoiden viedä meitä? Annammeko kaikenlaisten erottelevien piirteiden tehdä lopun meistä? Ei, vaan nyt otamme Itseoivalluksemme, ja alamme ymmärtää elämämme arvon. Ongelma on, että saatte oivalluksenne siinä mielessä, että sisällänne oleva voima nousee. Se on erittäin hyvin järjestetty tapahtuma; oikeastaan Jumalan luomistyö on suurenmoista On ihmeellistä, miten kaikki on tasapainossa ja miten kaikki toimii. Hän on luonut tämän kaikkiin ihmisiin. 

Mutta tämä tapahtuma ei yksistään vielä riitä. Astutte sisään palatsiin, sitten kierrätte ja katselette, kuinka kauniita olette, mitä kaikkea kaunista Jumala on tehnyt teitä varten. Sitten alatte kasvaa siihen. Heti, kun olette kasvaneet siihen, alatte ymmärtää, millaisia suurenmoisia olentoja olette: hienoimpia jalokiviä, suurenmoisia persoonia, niin rakastavia. On ollut muutamia, mutta heistä on tullut pelkkiä patsaita Kukaan ei yritä ymmärtää, mikä heidän tehtävänsä oli, miksi he olivat tulleet tänne. Tänä iltana voimme kokea, mitä henki on. Se on hyvin erikoinen ja harvinainen tapahtuma. Koskaan ennen se ei ole tapahtunut tällä tavalla. Mutta nyt tapahtuu, joten miksi ette käyttäisi tilaisuutta hyväksenne? Pyydän, olkaa valmiita, hyväksykää se, ottakaa se vastaan ja muuttukaa. 

Muuttuminen on asian ydin. Asian ydin on siinä, miksi te muututte. Ja se, miksi haluatte koko ihmiskunnan tulevan, on teidän ongelmanne, ei Minun. Voin auttaa teitä. Voin saada sen toimimaan. Nyt pyydän teitä kaikkia valmistautumaan Itseoivallukseen. Niin on nyt parasta, mutta niitä, jotka eivät sitä halua, ei voida pakottaa siihen. On parempi, että ne ihmiset poistuvat, jotka eivät halua oivallusta. Jumala siunatkoon teitä kaikkia. Ensiksikin, teidän ei tarvitse tehdä mitään – se tarkoittaa myös, että ette ajattele sitä mitä olen sanonut. 

Yrittäkää pitää ajatuksenne hyvin rauhallisina, ja olen varma, että kaikki tulevat saamaan Itseoivalluksen. Mutta kuinka moni kasvaa? Sillä teidän pitää tulla jatkotilaisuuksiin, sitten teidän on meditoitava Sahaja Yoga keskuksissa – silloin kaikki toimii. Teidän on uhrattava hieman aikaa itsellenne ja tätä koko maailmaa koskevalle ongelmalle. Teidän on omistauduttava tälle asialle. Tämä on tärkeää: teidän on omistauduttava. Se ei tarkoita, että teidän pitää muuttua 'sanyasiksi', askeetiksi, tai että teidän pitää tehdä tätä vuorokaudet ympäri - ei. Omistautuminen saa teidät niin vahvasti yhdeksi itsenne kanssa, koko maailmankaikkeuden kanssa, että Minun ei tarvitse kertoa teille, että teidän pitää omistautua – te teette sen aivan itsestään Pyydän siis, että ette jää tänne, jos ette halua Itseoivallustanne. Teille ei tapahdu mitään. Voitte poistua, jos ette halua Itseoivallustanne. 

Se, mitä teidän pitää nyt tehdä on, että ette tee mitään; laitatte vain kätenne Minua kohti. Ja tietysti, on hyvä ottaa kengät pois jaloista, koska yhteys Äiti Maahan on tärkeä Laittakaa molemmat kädet Minua kohti. Teidän ei tarvitse rukoilla, teidän ei tarvitse sanoa mitään; laittakaa vain kätenne Minua kohti tällä tavalla. Olkaa hyvä ja sulkekaa silmänne. Se on tärkeää. Olkaa hyvä, ja sulkekaa silmänne. Tämä voima, kundalini, sijaitsee ristiluussa, jota kutsutaan nimellä 'sacrum', joka tarkoittaa pyhää, ja se nousee kuuden keskuksen läpi parasympaattisessa järjestelmässä, ja lävistää lopulta päälaen aukileen kohdalta, joka oli pehmeä alue päälaella, pään päällä. Kun olitte lapsia, tämä luu oli pehmeä. Se lävistää sen, ja saavuttaa hienojakoisen energian, joka on jumalaisen rakkauden kaikkialla oleva Voima. Sitä kutsutaan monella eri nimellä. 

Sitä kutsutaan 'Paramachaitanyaksi' – tai vain 'cahaitanyaksi'. Jotkut kutsuvat sitä nimellä 'ruh'. Voitte kutsua sitä millä nimellä vain - se on rakkaus, Jumalan rakkaus. Kun pääsette yhteyteen, alatte tuntea sormenpäissänne eräänlaista virtausta, tuulta. Jotkut saattavat aluksi tuntea kuumuutta, mutta se ei haittaa; sitten tunne viilenee, ja alatte tuntea Pyhän Hengen viileän tuulen, kuten sitä kutsutaan. Se alkaa virrata teissä. Voitte nyt nostaa ylös vasemman kätenne päälaen yläpuolelle. Pitäkää silmät suljettuna, ja tunnustelkaa, tuleeko päänne sisältä viileää tai kuumaa tuulta. Voitte liikutella kättä hieman. Kokeilkaa nyt oikealla kädellä, tunnetteko viileää tai kuumaa tuulta, joka tulee ulos aukileluun alueelta, joka oli pehmeä, kun olitte lapsia. 

Tunnustelkaa. Taivuttakaa päätänne; sitä voi taivuttaa hieman. Taivuttakaa päätänne. Laittakaa jälleen oikea kätenne Minua kohti, ja tunnustelkaa vasemmalla kädellä, ja kokeilkaa, tuleeko pään sisältä viileää tuulta. Jos sieltä tulee kuumaa, se ei haittaa. Sitä tulee siksi, että sisällänne on kuumuutta. Nyt kaikki ne, jotka tunsivat viileää tai kuumaa virtausta käsissä, tai sormissa, tai tunsivat sen tulevan ulos aukileluun alueelta – tämä on se todellinen kaste – olkaa hyvä, ja nostakaa ylös molemmat kätenne. Kuvitelkaa: olette niitä sotureita, jotka tulevat pelastamaan maailman tuhoutumiselta. Yrittäkää ymmärtää oma tärkeytenne. Voitte laskea kätenne. 

Käytännöllisesti katsoen kaikki tunsivat sen. Tämä merkitsee sitä, että olette jo kypsiä henkiseen elämäänne. Olette aivan sen reunalla. Näin olette saaneet sen. Tämä on viimeinen hyppy todellisuuteen. Nyt teidän pitää tietää, mitä tämä on, mitä olette, mikä on teissä oleva henki, ja mihin pystytte; mitä voimanne ovat, mitä henkiset voimat ovat. Sitä varten pyydän teitä aluksi tulemaan jatkotilaisuuksiin, ja sen jälkeen voitte tulla mukaan mihin tahansa keskukseen, joka on lähellänne, ja saada kaiken toimimaan. Meidän on tehtävä työtä koko maailman hyväksi. Tiedoksenne, että jo kahdeksassakymmenessäviidessä maassa harjoitetaan Sahaja Yogaa. Ja mikä yllättävää, sellaisessa Afrikan maassa kuin Benin, meillä on kaksikymmentätuhatta sahaja-joogia. Aloitin siellä vain kolme vuotta sitten. Ja täällä Englannissa olen työskennellyt enemmän kuin kuusitoista vuotta, ja vielä senkin jälkeen: käyn täällä koko ajan, joka vuosi. 

Mutta jotenkin - he kasvavat kyllä kovasti, mutta se ei ole hienojakoista kasvua, se ei ole sisäistä. Kasvu tapahtuu sisällä, ja te nautitte todella paljon todellisuudesta. Todellisuus on kaunista, ehdottoman kaunista. Jumala siunatkoon teitä. He haluavat nyt esittää erään laulun, jonka kirjoitti 1100-luvulla eräs intialainen pyhimys, ja sitä lauletaan kaikissa kylissä, mutta ihmiset eivät tiedä, mitä se tarkoittaa. Se tarkoittaa: "Oi, Äiti, anna minulle yhteys, 'jogwa' – anna minulle yhteys. Luovun huonoista tavoistani. Luovun äkkipikaisuudestani. Luovun …" Teidän ei tarvitse tehdä niin. Ne jäävät nyt teiltä pois automaattisesti. 

Se valo, joka teissä on, saa aikaan sen, että luovutte automaattisesti. Teidän ei tarvitse tehdä mitään. Mutta teidän on meditoitava. Noin kymmenen minuuttia, se ei ole paljon. He ovat niin täynnä iloa, että haluaisivat vain laulaa koko ajan.  