Shri Ganesha Puja (riassunto), Cabella Ligure, 16 Settembre 2000.

Oggi ci siamo riuniti per celebrare il Ganesha Puja. Ganesha è il simbolo della purezza, della santità e dell’adorazione dell’innocenza. Quando venerate Shri Ganesha dovete sapere che egli è l’incarnazione dell’innocenza. Mi chiedo se conosciate o no del significato di questa parola. L’innocenza è una qualità innata, che non può essere né imposta né appresa. È proprio una qualità innata, insita nell’essere umano: quando si diventa discepoli di Ganesha, si diventa innocenti. Forse voi potreste dire che le persone innocenti sono attaccate dall’astuzia, dall’aggressività. Ma l’innocenza è una qualità talmente grande che non può essere distrutta.

È la qualità dello Spirito. E quando lo Spirito che risiede in voi è risvegliato, acquistate il potere dell’innocenza, attraverso il quale potrete superare tutte le cose negative, sbagliate o dannose per la vostra crescita e conoscenza spirituale. Ma non è possibile essere innocenti. Dovete essere innocenti nel senso che lo siete seguendo un codice innato. Questo accade dopo aver iniziato Sahaja Yoga, dopo la Realizzazione, quando il vostro potere di contrastare tutti i sentimenti negativi che sono dentro e fuori di voi viene sostenuto e difeso in tutti i modi dalla Madre di Shri Ganesha.

È difficile di questi tempi parlare di innocenza. Ma conoscete la vita di Cristo. Egli era pura innocenza. E non capiva che tipo di persone avesse intorno. Cristo pensava che fossero tutte innocenti, e per questo parlava loro in un modo in cui una persona astuta non avrebbe mai fatto. I furbi capiscono sempre la furbizia degli altri. Cristo diceva cose che potevano non essere comprese. Ma qualsiasi cosa dicesse aveva le vibrazioni dell’innocenza, e questo avrebbe dovuto porre tutte quelle persone nella giusta dimensione e nella giusta relazione con lui. Ma forse non era ancora arrivato il tempo per loro di diventare anime realizzate. Insomma, l’innocenza di Ganesha non è stata, per così dire, sconfitta; fu invece creata quell’atmosfera di grande santità e bellezza che è possibile vedere nella vita di Cristo.

Sono felice che tutti abbiate ricevuto le proposte dei vostri matrimoni. Perché il matrimonio? Dopo tutto, oggigiorno la gente convive senza sposarsi. Ma matrimonio significa santità del matrimonio. Santità della vostra integrazione fisica, mentale ed emotiva. Se non si è santi e si vive con una persona certo non perfetta, i figli non cresceranno bene. È questo il motivo per cui il matrimonio è necessario. Come sapete, Cristo presenziò ad un matrimonio. Perché Cristo ha prestato tanta attenzione al matrimonio? Perché questo santifica le vostre relazioni reciproche, altrimenti i figli messi al mondo rischiano di trasformarsi in qualsiasi cosa: se non esiste santità nel matrimonio essi rischiano di diventare rapinatori, truffatori, bugiardi o persone molto, molto crudeli. Ecco perché Cristo si recò a santificare l’istituzione del matrimonio.

Ma è assolutamente sbagliato e senza senso dire che egli abbia creato alcool. Quel che fece fu di dare all’acqua il sapore del succo d’uva. Nella lingua ebraica alcool e succo d’uva hanno lo stesso nome. Diciamo meglio: la parola ‘vino’ vale per  ‘alcool’ come per  ‘succo di uva fresco’. Ed è ben strano, poiché è impossibile creare istantaneamente alcool. Ci vuole tempo per farlo, l’uva deve imputridire, imputridire e imputridire. E soltanto allora diventa un alcool. Ma se Cristo ha agito in modo così sahaj, diretto e spontaneo, allora come poteva mai la sostanza che ha fatto essere alcool, che fa male? Molta gente crede che Cristo abbia santificato il vino, cosa assolutamente sbagliata. Egli non consacrò mai l’alcool.

Egli cambiò l’acqua in succo d’uva, il cui sapore ricorda quello del vino. Tempo fa mi è capitato di incontrare Romano Battaglia che mi disse: “Madre, mi dia la Realizzazione!”. E io gli ho risposto: ”Bene, portami dell’acqua”. Allora mi ha portato un po’ d’acqua, io ci ho messo dentro le dita, lui ha assaggiato e poi: ”Madre, quest’acqua sa di vino!”. Ed io: ”Certo, questo è ciò che ha fatto Cristo”. Non c’è santità nell’alcool. Come potete pensare che Cristo abbia fatto qualcosa attraverso la quale la vostra consapevolezza va a picco?

E le persone che bevono, lo sapete, non sono normali. C’è qualcosa di sbagliato nei loro cervelli. Creano problemi quando guidano, e quando parlano si può capire che non sono normali. Hanno la tendenza ad essere molto aggressive; talvolta anche passive. Di solito, sono molto aggressive e hanno comportamenti che non appartengono agli esseri umani. Quindi, dobbiamo sapere che questo vino, come viene chiamato, che è stato lasciato a fermentare per giorni, è una cosa molto  dannosa e contraria alla spiritualità.

Nei paesi dove l’alcool è stato accettato come una sostanza santa, le cose non vanno per il verso giusto. È contro Shri Ganesha. È contro l’innocenza. E allora queste persone possono diventare molto furbe, molto astute, molto dominanti – tutte qualità negative che vanno di pari passo col bere. Non si può avere fiducia in una persona che beve e si ubriaca. Chi beve non può occuparsi della moglie, dei figli, di nessuno. E cerca di distruggere le vite degli altri poiché sa che egli stesso è distrutto.

Quello che si deve capire è che l’innocenza non permette di fare una cosa che vada contro  la spiritualità. La consapevolezza umana è molto importante e deve essere rispettata. Qualsiasi cosa possa rovinare la vostra consapevolezza o la vostra salute è sbagliata, specialmente per i Sahaja Yogi. Dovete mantenervi sani evitando tutte le cose che possano mettere a repentaglio la vostra salute.

Dunque la vita matrimoniale, di cui stavamo parlando, è una vita santificata. È una vita che è stata benedetta: conosciamo la pace, e tutti i Sahaja Yogi sono stati da me benedetti. Dovreste rendervi conto che ciò che avete ricevuto è una cosa enorme. Eppure ho incontrato molte persone che mi hanno detto: ”Madre, vogliamo divorziare. Stiamo cercando di fare un buon matrimonio, ma…” E raccontano un sacco di storie. Se sapete che è un matrimonio santificato – e cioè un matrimonio celebrato nel modo dovuto in Sahaja Yoga, – non può andare storto. Ma se è distorta la vostra disposizione d’animo, nessuno può aiutarvi. Se avete strane idee sul matrimonio, dovreste provare a correggerle. E se volete sposarvi in Sahaja Yoga allora, per favore, rispettate la santità del matrimonio. Lo so, a volte sono le donne che non vanno, a volte gli uomini, e possono esserci problemi. Ma una persona saggia proverà a sopportare tutto questo poiché egli, o ella, vuole rispettare la santità del matrimonio.

Questa è una cosa molto contraddittoria, che viene dal fatto che Cristo è nato senza matrimonio, come del resto Ganesha. Ma loro sono la santità personificata e non hanno bisogno di alcuna santità proveniente da fuori. Sono l’innocenza, e gli innocenti non hanno bisogno di alcun tipo di rituale o cerimonia. È così che sono nati, assolutamente puri ed innocenti. Ma questo non significa che dovremmo meccanicamente rapportare il loro esempio alle nostre vite: erano personalità divine, dovevano nascere così. Noi dovevamo prima essere resi santi, per condurre poi una vita santa. Questa è la differenza tra una incarnazione e un essere umano. È facile criticare le incarnazioni. Tutte le incarnazioni sono state criticate, poiché gli uomini non possono capirle. Ma provate a essere veramente puri e innocenti e poi capirete il motivo per cui le loro vite si son dipanate ad un livello diverso, con uno stile diverso.

Ora, se dite: “Noi possiamo sviluppare l’innocenza, Madre!” – ebbene, non potete. In Sahaja Yoga, abbiamo un metodo specifico attraverso il quale diventare innocenti. È attraverso la consapevolezza senza pensieri. Se siete in uno stato di consapevolezza senza pensieri, qualsiasi cosa vi accada non reagite. E non restate coinvolti in cose sbagliate, in discussioni o dispute. Ma siete soltanto degli spettatori. E l’innocenza dentro di voi cresce in modo sublime, come un loto che esce dalle acque sporche di uno stagno. Coloro che non reagiscono restano giovani. Non  dimostrano mai la loro età, si mantengono giovani. Poiché reagire non è una cosa buona. È una cosa che vi coinvolge con un’altra persona. Ma se  non reagite e state soltanto ad osservare, allora siete soltanto un testimone, e non restate coinvolti in ogni cosa accade. Ne siete fuori, la vostra innocenza cresce e voi acquistate molta fiducia.

Ho letto la storia di un re cinese che andò da un santo a chiedergli un dono. “Cosa vuoi?”, gli chiese il santo. “Voglio che mio figlio diventi una persona capace di sostenere ogni situazione. Mio figlio deve essere in grado di far fronte a qualsiasi cosa la gente possa fargli”. E il santo rispose: ”Va bene, lasciami tuo figlio”. E così successe che, anche di fronte allo scatenarsi di dispute e contese, suo figlio imparò a restare fermo, in consapevolezza senza pensieri. E tutti indietreggiavano, ritirandosi dall’arena. Perché non riuscivano a sopportare l’innocenza di questo ragazzo così giovane. E il re fu sorpreso del fatto che suo figlio potesse fronteggiare tutte quelle persone, le loro provocazioni e aggressioni, e tutte le orribili cose che gli dicevano.

Se qualcuno vi dice qualcosa, dovreste soltanto essere innocenti. E allora, il vostro potere  d’innocenza mostrerà che questa persona che sta cercando di dominarvi, di mettervi nei guai, sta sbagliando. E quella stessa persona  potrebbe capire: “Nonostante tutti i miei sforzi per dominarlo questo qui neanche se ne accorge!” Si sentirà molto debole, perché non ha alcun potere di dominare un altro.

Il dono che abbiamo ora come Sahaja Yogi è che possiamo entrare in consapevolezza senza pensieri. Provate a ridurre le reazioni, le reazioni a qualunque cosa. Le persone hanno idee così strane su se stesse, e allora reagiscono. Adesso, per esempio, qualcuno mi ha mostrato questi tappeti, ho cominciato a guardarli e mi è stato detto che tutte le Sahaja Yogini avevano partecipato a questo lavoro con le loro mani, facendo una cosa così bella. Ho provato molta gioia nel sapere che li avevano fatti proprio loro. Ma, se fossi stata una persona normale, avrei potuto dire: ”Oh mio Dio, ma no… ma che  colori… ma che razza di tappeti…” e cose del genere. Qualsiasi cosa avessero loro fatto, non potrei nemmeno gioirne. Questo sarebbe l’unico risultato certo.

Per un bambino, invece, il divertimento è assoluto. Guardateli i bambini! Io ho visto come fanno: trovano una cosa e la trasformano in un giocattolo. L’altro giorno siamo andati a Genova e ho visto che c’erano dei sassi tenuti lì da una parte. Sono arrivati dei bambini; sono saliti su quei massi facendoli diventare cavalli. E ci si divertivano. Vedete, qualsiasi cosa trovino, in qualsiasi luogo siano, trasformano tutto in una cosa gioiosa, in un gioco. Per loro, anche la vita è un gioco. Semplicemente una cosa con cui divertirsi.

E ti rendono tutto piacevole. Se uno non è di buon umore, i bambini si comportano in una tale maniera da farti diventare una persona molto semplice e naturale. E nel vedere una persona molto semplice e naturale, noi diciamo sempre che è come un bambino. Questo perché loro non conoscono la furbizia, non capiscono la stupidità della gente, e vivono nel loro mondo di innocenza. Allo stesso modo, tutti i Sahaja Yogi devono sviluppare quell’aura intorno a loro. Fatevi vedere dalla gente quanto siete innocenti, quanto siete dolci. Nessuna discussione, nessuna lite, nessuna lotta è necessaria. Ma soltanto la soddisfazione interiore della consapevolezza senza pensieri.

Molte persone mi dicono “Madre, noi non riusciamo a stare senza pensieri”. Perché non potete stare senza pensieri? Perché continuamente, qualsiasi cosa vediate, volete reagire! Ma se gradualmente comincerete a fermare le reazioni, fate introspezione. Guardatevi bene dentro. Se siete sempre pronti a reagire, dite alla vostra mente di comportarsi bene. Se c’e qualche reazione, non dite niente. State calmi. E gradualmente comincerete ad essere divertiti e sorpresi di quanto  siate consapevoli senza pensare.

Di quanto belli voi diventiate. Coloro che vi vedranno si accorgeranno di quanto  siate differenti. Invece, per esempio, la reazione normale di un essere umano di fronte a una lite per strada, è di prendervi parte. Alle persone piace fare la guerra, partecipare a una lite o a quel che sia. E non vogliono uscire da questa dimensione. Ma se avete l’innocenza, quella agirà per voi. Ve l’ho detto, l’innocenza è lo Spirito, e lo Spirito è l’innocenza, che non può essere distrutta da niente e può essere invece ristabilita attraverso Sahaja Yoga. Potete essere stati persone molto aggressive, o molto infelici, o gente cui piaceva disturbare sempre gli altri. Ma dopo Sahaja Yoga  potete trasformare la vostra personalità, renderla dolce e bella al punto da gioirne e farne gioire anche gli altri.

L’innocenza è intelligenza, assoluta e onesta. È senza scopi. E proprio per questo, perché per lei non esiste alcuno scopo, raggiunge alte vette di gioia. Scorge la futilità di tutti i nostri sforzi e si diverte: “Perché le persone corrono su e giù, perché lottano? Perché lo fanno?” Alcuni potrebbero pensare di stare a posto, che in loro non c’è niente di sbagliato, ma non è così. L’innocenza, ve l’ho detto, è una qualità innata e non dovreste ingannarvi da soli pensando di essere innocenti. Al contrario dovreste guardarvi dentro, e domandarvi cosa avete fatto finora per gli altri, quale sia il vostro atteggiamento.

Vi ho già parlato dell’intelligenza emotiva. L’intelligenza emotiva è l’espressione dell’innocenza. È l’espressione di Shri Ganesha dentro di noi. I bambini che hanno questo dono cercheranno sempre di farvi piacere. Essi vogliono soltanto capire cosa voi volete, cosa voi volete avere. E fanno ogni sforzo per darvi  qualsiasi cosa vogliate.

È molto interessante vedere come i bambini si comportano con gli adulti. Con molta comprensione, anzi, vorrei direi, come persone anziane. Insomma l’innocenza vi rende estremamente adulti e maturi. Con questa maturità sapete di cosa una persona ha bisogno, e cosa, ad un’altra, è bene non dare. I bambini sono le cose più interessanti al mondo. Per me le rose sono molto belle, ma i bambini lo sono di più. Essi sono in grado di insegnarvi talmente tante cose da sorprendervi per la loro innocenza.

Ci sono tante storie sui bambini – come si comportano, come parlano. Non sono capaci  di nascondere niente, è molto difficile. Conoscete la barzelletta di quel signore invitato a cena e che il figlio della padrona di casa osservava, osservava… A un certo punto il bambino dice: ”Mamma,  ma lui non mangia come un cavallo come mi avevi detto!”. (Shri Mataji ride).  Tutti restarono scioccati: “…Non mangia come un cavallo!!!” La mamma doveva avergli detto che quel signore  mangiava come un cavallo, e così il bambino, dopo averlo guardato, ha pensato: “No, non mangia come un cavallo!”. A volte i bambini sono così innocenti da dire cose attraverso le quali si possono fare delle bruttissime figure! Ci sono tante storielle sull’argomento, e se voi scrivete libri, sappiate che raccontare i comportamenti dei bambini è una cosa che fa divertire moltissimo la gente. Poiché dicono cose vere in modo innocente. Non sanno dire bugie. Amano molto dire la verità, è una qualità dell’innocenza. “Hai fatto questo?” “Sì, l’ho fatto”. “Non hai fatto questo?” “No, non l’ho fatto”. Siamo noi, gli adulti che insegniamo loro come dire bugie, come imbrogliare.

E insegniamo ai bambini anche un’altra pessima cosa. Che devono possedere. Questa è soprattutto un’abitudine dei Paesi occidentali. Si dice ai bambini: “Questo è tuo, non dovresti darlo a nessuno, appartiene a te!”. Al contrario, dovreste dire loro: “Fanne ciò che vi piace!”. Lasciate fare alla loro innocenza. E vi sbalordirà il fatto che si distaccheranno senza fatica da tutto quello che hanno. Si comporteranno in modo così meraviglioso che vi stupirà come cerchino di compiacere tutti e di divertire.  La loro capacità in questo è così grande che a volte ci si chiede come queste piccole cose abbiano sviluppato tante qualità. È la benedizione di Shri Ganesha. È grazie alla sua benedizione che i bambini sono così dolci e così divertenti e belli. Provate a diventare così. Potrete aver letto molti libri, aver preso molte lauree, o fatto qualcosa di grande, ma non siete come bambini.

Dovete essere come un bambino. Altrimenti a nessuno piacerà la vostra compagnia, e sarete tanto noiosi. Ma in realtà la noia arriva dalle persone che non hanno innocenza nel cuore, quelle che cercano di dirvi: “Se vuoi avere successo, devi fare questo.… devi fare quello…”. Insegnamenti inutili per i bambini, consigli che non hanno senso. Come i bambini non si curano dei vostri suggerimenti – quando li spingete al peggio – allo stesso modo, se siete innocenti non accettate quei consigli. Lasciate che certa gente vi dica tutto quello che vuole, non importa. Voi non lo farete mai, perché non potete, perché siete l’innocenza. E l’innocenza vi proteggerà; vi darà la giusta guida riguardo a ciò che deve o non deve essere fatto.

Adesso provate a guardarvi dentro, e chiedetevi: siete innocenti o no? La gente pensa sempre che qualcuno stia cercando di sopraffarla, di ferirla, o di reprimerla. Nessuno può reprimere l’innocenza. L’innocenza è una qualità che sopravvive a tutte le assurdità. E non soltanto questo, ma l’età, la salute, la mente, il modo di pensare e le emozioni, tutto è estremamente innocente e vi dà gioia.

Al giorno d’oggi c’è una grande ondata di impudicizia, le persone non hanno lajja [pudore, modestia]. Non so, certi uomini vogliono attrarre le donne e certe donne vogliono attrarre gli uomini. Ma i bambini non fanno mai questo. Non sanno cosa sia questo ‘attrarre uomini’ o ‘attrarre donne’, ‘attrarre’ qualcuno. I bambini cercheranno di far piacere ad un cane, ad un cavallo, ma non li ho mai visti cercare di ‘attrarre’ qualcuno. La ragione è questa, che la loro auto-stima è completa. Hanno piena consapevolezza di sé. E quindi per quale ragione dovrebbero fare la stupidaggine di correre dietro alle donne, correre dietro agli uomini, creando problemi a se stessi?

L’innocenza opera in questo modo: vi dà una completa auto-stima. Non vi inchinate a nessuno, né permettete che altri si inchinino a voi. Questa è la bellezza dell’innocenza, che lavora così bene dentro di voi. È questo il motivo per cui vi dico sempre di venerare Shri Ganesha. So di una persona che occupava una posizione molto elevata. Improvvisamente fui sorpresa nel sapere che venne colpita da una paralisi. Cosa era accaduto? Era un’ottima persona, non avrebbe dovuto avere questo problema. Poi ho scoperto che aveva un’attitudine completamente sbagliata nei confronti delle donne, e che per questa ragione era sopravvenuto quel problema. E allora gli dissi: ”Devi venerare meglio shri Ganesha. Venera shri Ganesha!”.

Venerare shri Ganesha migliora il vostro mooladhara. Migliora il senso del pudore, migliora la dignità e l’auto-stima. Vestitevi in modo da mostrare rispetto per il vostro corpo. Parlate in un modo da mostrare rispetto per la vostra lingua, per il vostro linguaggio. Non potete avere una bocca sudicia, se siete innocente. Non potete avere una mente che ingiuria e dice parole orribili. In America ho sentito  parlare in modo così osceno da rimanerne scioccati. Non c’è necessità di usare parole sporche per esprimersi: la vostra lingua si rovina, e l’innocenza se ne va dalla lingua. Se la lingua perde l’innocenza, qualsiasi cosa diciate non diventerà mai vera – non diventerà mai vera. Ma, se siete innocenti, la vostra lingua sarà innocente e capace di rispetto.

Una cosa basilare è rispettare in ogni modo la vostra lingua. Come quando dovete arrabbiarvi con qualcuno o dire qualcosa: restare calmi è la cosa migliore. Alcuni poi hanno la pessima abitudine di vagabondare in giro con gli occhi, guardare le donne, anche alcune donne si comportano in questo modo. Non rispettate i vostri occhi e poi sviluppate problemi agli occhi. Ed anche alla mente. Le menti si danneggiano moltissimo per questo comportamento privo di senso. Una persona simile non può trovar gioia in niente.

Invece se rispettate i vostri occhi, il vostro naso, i vostri orecchi – allora, vi dico, vi stupirete: ogni cosa è così piacevole! In questo mondo ci sono tante di quelle cose di cui gioire! Ma la gente non sa ascoltare le cose buone. Ci sono uccelli che cinguettano, ma loro non sanno ascoltare. Alberi che crescono, ma non se ne accorgono; fiori che profumano, ma non sanno sentirne la fragranza.

Questo accade a tutti quelli che hanno poca stima di se stessi, e  si mettono a un livello così basso da non riuscire a provare alcuna gioia per le cose che hanno attorno, mentre loro stessi dovrebbero essere fonte di gioia. Guardate i bambini, quanto sono fonte di gioia! Quanto ci divertiamo nel vedere i bambini che vengono sul palcoscenico e si mettono a correre. Perché ci divertiamo nel vedere un bambino che corre? Non ci mettiamo a dire che è diventato matto, o che è ubriaco, ma lo guardiamo con gioia! Perché? Cos’è quella dolcezza che un bambino ha e che ci fa così felici? È l’innocenza. Il suo potere, la sua energia è l’innocenza. E con quell’energia e quel potere lui guarda in modo così dolce e bello da suscitare in noi la vera gioia.

Insomma innocenza è dare gioia. L’innocenza dà gioia alle persone. Dire qualcosa in modo innocente, fare qualcosa in modo innocente è dare gioia. E quella persona appare talmente bella e trasparente che fa gioire di quella trasparenza, di quella innocenza che dona santità. È questo il motivo per cui Ganesha è adorato per primo. Perché Ganesha è stata la prima Deità creata dall’Adi Shakti. Infatti Ella doveva ben sapere che se voleva creare qualcosa, doveva già esserci quell’energia che chiamiamo innocenza. Altrimenti la gente avrebbe sbagliato, avrebbe fatto tante cose sbagliate. Perciò Ella per prima cosa creò Ganesha, la cui innocenza – potete chiamarla vibrazioni – è così forte che egli può esercitare un controllo su ciò che è creato. Naturalmente ci sono persone che hanno completamente abbandonato la propria innocenza e  pensano di non avere limiti. Dimentichiamoci di loro. Ma normalmente voi siete sempre guidati dalla vostra innocenza, che ne siate consapevoli o no, e questa è una cosa molto dolce. Una cosa talmente dolce da elevare le persone in nobiltà e grandezza.

E questo è ciò che dobbiamo sviluppare in noi Sahaja Yogi. Quando i Sahaja Yogi vanno in qualche luogo, provano a fare qualcosa, incontrano qualcuno, fanno qualsiasi lavoro di carattere sociale, la gente dovrebbe sentire la loro gioia interiore. È soltanto per quella gioia che l’Adi Shakti ha creato Shri Ganesha. Una gioia interiore, una gioia innocente che non reprime nessuno, che non si aspetta niente, che non chiede niente, che non vuole niente, ma che emette soltanto gioia intorno a sé. Dovreste sviluppare questo tipo di personalità.

Non c’è niente di sbagliato nell’indossare bei vestiti, niente di sbagliato nel mangiare del buon cibo, niente di sbagliato nel conversare. Ma in tutto questo dovrebbe esserci il rispetto dell’innocenza, dovrebbe esserci l’espressione dell’innocenza. Con questa innocenza possiamo risolvere i problemi – tutti i problemi del mondo. Ecco perché Shri Ganesha è così importante. Non so cosa possa accadervi se non avete una giusta comprensione di Shri Ganesha o se il vostro Shri Ganesha è in pericolo.

In questi giorni si stanno manifestando tante orribili  malattie perché la gente non è santa. Le relazioni non sono sante. Ogni relazione deve essere santificata grazie alla innocenza. Avete una sorella, una madre, un fratello, un padre, tante relazioni. E tutti questi rapporti sono buoni, belli e sacri perché sono relazioni di innocenza. Con innocenza amate vostro padre, con innocenza amate vostra figlia, con innocenza amate vostra madre. Perché dovreste amare, per fare quale gioco? Sarebbe allora astuzia. Per voglia di sopraffazione? Allora sarebbe astuzia. È soltanto per amore, per amore dell’amore. E ciò è possibile se siete innocenti.

Sono felice che domani vi sposerete. Coloro che si sposeranno dovrebbero capire che il loro è un matrimonio santificato. È molto importante. Non è come un qualsiasi altro matrimonio. È un matrimonio fatto in mia presenza. Perciò state attenti: se non volete sposarvi, va bene, può finire qui. Avete avuto un’occasione di conoscere una persona e di capire. Ma se dopo vi farete prendere da comportamenti bizzarri e volubili, sarà molto difficile per me e per voi. Potrei smetterla di celebrare matrimoni. Non mi piacciono le persone che parlano di divorzio dal primo giorno. Ma se esiste davvero un problema, va bene. In Sahaja Yoga il divorzio è consentito. Non come nella Chiesa Cattolica dove il divorzio è proibito e questo porta uomini e donne ad avere relazioni di tutti i tipi. Invece di fare queste sciocchezze potete divorziare. Ma questo dovrebbe accadere in modo innocente. Se state divorziando perché la vostra innocenza è messa alla prova, va bene. In questo caso, sono d’accordo con voi, dovreste farlo.

Dunque, mantenete la vostra innocenza. In questi tempi moderni è molto importante preservare la propria innocenza, affinché shri Ganesha possa mantenersi risvegliato dentro di voi e negli altri. É questo che salverà il mondo. E niente altro che la vostra innocenza potrà salvarlo.  Qualsiasi cosa sappiate, qualsiasi cosa vediate, o scriviate, per favore fate in modo di non ferire  l’innocenza che è in voi. Non è necessario condurre la vita sforzandosi ad ogni momento di capire cosa è morale cosa non è morale… Quel che serve è la vostra innocenza.

La stessa innocenza vi darà la forza morale, la comprensione morale. E per questo non dovete leggere libri né recarvi da nessun guru. L’innocenza vi guiderà dicendovi cosa è sahaj, e cosa dovete fare. Voi tutti avete avuto la Realizzazione, una cosa davvero molto grande accaduta a così tanta gente. Voglio sempre  che voi adoriate shri Ganesha. Dentro di voi! Shri Ganesha è la vostra innocenza, è lo Spirito dentro di voi. Quando volete conoscere il vostro Spirito, è con Shri Ganesha che dovete diventare uno, è già dentro di voi, ed è assolutamente possibile per voi tutti essere completamente illuminati dal suo potere.

Sono molto contenta che voi abbiate accettato tutti i matrimoni, e abbiate deciso di sposarvi. Ma anche adesso, se volete dire no, è meglio farlo ora. Ma non cercate di fare giochetti, non cercate di far cose non chiare perché questo non vi aiuterà in alcun modo a gioire del vostro matrimonio. Già dal primo giorno dovete essere molto gentili. Molto gentili con il vostro partner, molto rispettosi, molto premurosi, molto amorevoli. Questa è una cosa molto importante, che le persone non capiscono. E non prendete per scontato che tutto vada bene ‘perché è un matrimonio sahaj’. No, non prendetelo per garantito. Se volete una gioia vera, allora dovete avere un amore innocente tra di voi e gioire di voi stessi.

Che Dio vi benedica!

