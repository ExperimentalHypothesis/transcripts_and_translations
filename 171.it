S H R I  M A T A J I  N I R M A L A  D E V I
 Shri Mahalakshmi Puja
Monaco (Germania), 8 Settembre 1984

Oggi è il gran giorno del puja a Mahalakshmi. Mahalakshmi è una incarnazione della Lakshmi, il potere di Vishnu. Lei sola si è incarnata. Il principio di Mahalakshmi è nato da Lakshmi che è l’energia di Shri Vishnu. Quando in un essere umano nasce il desiderio di ascendere, il principio di Lakshmi diventa il principio di Mahalakshmi. Si può dire, per esempio, che in Occidente, dove hanno abbondanza di Lakshmi[1], hanno desiderato ascendere oltre questo principio e farlo diventare Mahalakshmi. Nella consapevolezza, esso agisce su temi quali l’estetica: ci si preoccupa più dell’estetica che degli averi. E, quando la consapevolezza della ricerca cresce ulteriormente, si scopre che l’attenzione dovrebbe essere focalizzata maggiormente sull’estetica delle cose, piuttosto che sui valori materiali. Quando questo desiderio si manifesta nell’uomo, allora soltanto Lakshmi si incarna come Mahalakshmi.

Lei si incarnò come Mahalakshmi[2] quando Rama venne sulla terra per la prima volta. E si incarnò anche come Radha quando venne sulla terra Shri Krishna. E quando venne come Maria, fu Mahalakshmi a generare il Figlio, il Signore Gesù Cristo. Il Figlio che Lei generò era la grande personalità di Mahavishnu. Il principio di Mahavishnu è rappresentato o, meglio, assume le sembianze di altre personalità che si incarnarono sulla terra come i due figli di Sita[3]. Essi si incarnarono come Mahavira e Buddha, come Hassan e Hussein[4].

Al tempo dei profeti, inoltre, Mahalakshmi si incarna in un rapporto puro con loro. Per esempio, la figlia di Raja Janaka era Janaki, cioè Sita; venne poi sulla terra come la figlia di Maometto; successivamente venne come Nanaki, la sorella di Nanaka. Lei ha quindi una relazione pura con i guru.

La grandezza di Mahalakshmi consiste nel fatto che soltanto grazie al suo potere la Sushumna è percorsa dalla Kundalini. Lei è il potere della nostra evoluzione. E soltanto grazie al suo potere ci siamo evoluti fino a diventare esseri umani e, grazie al potere di Suo Figlio, diverremo persone più elevate.

L’importanza di Mahalakshmi è enorme per tutti i Sahaja yogi, poiché Lei porta al culmine, al completamento, il nostro principio di Vishnu che è il principio della nostra evoluzione. È Colei che dà il Dharma, ci dà il Dharma e ci dà la Verità. Ci mette in relazione con il nostro cervello; l’intero cervello è il sistema di Mahalakshmi. È Lei che ci svela tutta la vera conoscenza sul nostro sistema nervoso centrale.

Ma allo stato del Virata, quando Vishnu diventa il Virata, il grande essere primordiale, Lei è chiamata Viratangana, il potere del Virata. Queste sono le incarnazioni di Mahalakshmi di cui vi ho parlato.

C’è molto da dire circa il principio di Mahalakshmi dal quale siete tutti molto benedetti. E oggi ricordiamo la Sua grande incarnazione come Maria, che fu grandissima poiché, malgrado tutti i poteri che aveva, dovette sopportare un dolore terribile nel Suo cuore. Era una Signora incredibilmente potente ma, nonostante ciò, sopportò tutti i tormenti di Cristo nel Suo cuore. Fu per Suo ordine e Suo desiderio che Cristo dovette farsi crocifiggere affinché la gente potesse risorgere. Agli indiani che a volte mi chiedevano che cosa Lei avesse fatto, che cosa avesse conseguito per essere una Mahalakshmi, rispondevo: “Aver sopportato tutto ciò malgrado tutti i Suoi poteri: interpretare un simile dramma deve essere straziante”.

Lei vi redime e vi unisce a Dio. Nel senso che Lei è il ponte e la Kundalini oltrepassa il ponte; e la Kundalini è Mahakali. In India, a Kolhapur c’è un tempio di Mahalakshmi che avete visitato, dove quando cantano, quando venerano Mahalakshmi, dicono: “udhé, udhé, Ambe”, significa: “Oh Ambe (Madre) – Kundalini -  sali!”.

Ma la Kundalini è il potenziale di tutti e tre i poteri: Mahakali, Mahalakshmi e Mahasaraswati, poiché è il desiderio primordiale, poiché è lo Spirito Santo, dunque ha in sé tutti questi tre poteri.

Proprio come l’Adi Shakti detiene tutti i tre poteri di Mahakali, Mahalakshmi, Mahasaraswati.

Oggi per noi è un gran giorno poiché Mahalakshmi ci ha aiutato tanto. Le Sue benedizioni sono molte. Si occupa del nostro benessere; si occupa dei nostri problemi di redenzione; ci fornisce tutto l’aiuto possibile per la correzione dei nostri chakra; è Lei che ci procura tutto il benessere materiale o fisico; pertanto oggi dobbiamo esserle davvero molto riconoscenti. Dovete esserle grati.

Oggi è anche il compleanno di Gregoire. Vorrei congratularmi con lui per avermi fatto venire a Monaco, giacché abbiamo avuto questo programma straordinario.

Che Dio vi benedica tutti.

Prima di dare inizio al Puja devo dire che Hugo è stato di grandissimo aiuto, molto attivo. È venuto fin dall'Australia con sua moglie e devo dire che è merito suo se io sono qui. Come segno del mio amore e di tutto il mio apprezzamento per il duro lavoro svolto, mi piacerebbe donare loro un servizio da tavola con una linea di platino, poiché il platino è il colore di Mahalakshmi e perché Mahalakshmi è anche Annapurna, Colei che procura il cibo. Si può dire che Mahalakshmi sia la Gruha Lakshmi più maestosa.

Che Dio vi benedica tutti.

[1] In questo caso, Lakshmi nel senso di ricchezza, benessere materiale.

[2] Come Shri Sita.

[3] Lav e Kush, i due figli di Shri Rama e Shri Sita.

[4] I figli di Fatima e Alì.

