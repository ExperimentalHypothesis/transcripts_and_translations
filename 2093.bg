Пуджа за Рождения ден

Бомбай, 30 март 1983 г.

Това беше любимата песен на Моя баща [за първия бхаджан, който е изпят на пуджата].

Мнозина винаги са Ме питали защо Бог създаде тази Вселена. Разбира се, не би трябвало да задаваме въпроси на Бог. Лесно е да се задават въпроси на Матаджи, когато Тя изнася лекция. Но Бог е отвъд въпросите. А защо Той създаде Вселената? Това е нещо като защо Аз нося всички тези украшения, тъй като не съм свикнала да нося украшения, но трябва да го правя. Трябва да го направя, просто за да ви доставя удуволствие, хора. Или можем да кажем, че Бог създаде тази земя, просто за да достави удоволствие на собствените Си деца, само за да ги зарадва, просто да ги накара да влязат в Царството Божие, да им даде всичко, което Той има.

Така че Той създаде това Творение по такъв начин, че да може да създаде Свой собствен образ, да го отрази и да го накара да се радва на себе си. Това е много взаимно ценене - андолан, както го наричаме. Каквото и да прави Той за нас, то е за Негово собствено удоволствие. И точно обратното - Неговото удоволствие би трябвало да е ваше удоволствие, също. 

Щом това стане факт - щом удоволствието на Бог стане ваше удоволствие - вие влизате в тази красива арена на небесна радост, сваргйа ананд. Само че ако е едностранно начинание или едностранно усилие, се изгубва. Човешките усилия са едностранчиви, но усилията на Бог са такива, че не можете да им се наслаждавате, докато не са отразени (от вас - пр.). 

Така че каквото ни е дал Той, не можем да го преброим, а само можем да кажем, че това са благословии, защото това е абстрактен начин за казване на нещата. Това е благословията на Бог - че Той ни е дал всичките благословии. Това е нещо абстрактно, защото не можем да преброим, не можем да му придадем форма, не можем да кажем какво Той е направил за нас.

И когато тази радост на Неговото творение е почувствана в сърцата ни, щом започнем да се наслаждаваме на тази радост в нас, тогава картината става пълна. Вие можете просто да й се радвате. И ето как се описва дълбочината на наслаждението: че на тази дълбочина - как да кажем - ние се изгубваме. Капката е станала океана, а океанът е станал капката.

Първо океанът става капката, а после капката става океана. А след това океанът се опитва да стане капката. Това е красива система на вземане и даване, която може да бъде оценена само от хора, които са вкусили нектара на красотата на Божията любов. Много е лесно да се каже, че няма Бог. Това е най-лесното нещо за казване. Но още по-лесно от това е да се радвате на Бог. Най-лесното нещо е да се наслаждавате на Бог, защото Той е толкова достъпен. Той така силно го желае. Пълната цел на Творението е ви даде радост, да ви даде щастие.

Както днес, когато отивах до банката, се чудех: "Никога не съм носила тези украшения през живота си, а днес времето настъпи и Аз трябва да ги нося. - само си го помислих. - Това е просто заради Моите деца." Щом трябва да ги нося, какво значение има? Само за да ги направя щастливи, какво значение има? Ако те се чувстват щастливи, тогава Моето щастие е пълно. Но ви се искаше да ги нося - самото това нещо показва, че вие искахте да ги видите на Мен. Това също е такова уважение на вашата фина бхакти, много фина любов към вашата Майка.

В тези модерни времена да имам такива бхакти само по себе си е голяма благословия за Мен. Така че когато казвате "Майко, благослови ни", Аз казвам "Вие също Ме благословете". Вие вече Ме благословихте чрез тази прекрасна аранжировка, която направихте, чрез начина, по който се показахте, отдадохте на тази велика пуджа. Защото всичко е един такъв взаимозависим процес. Вие правите пуджата. Аз не мога да направя пуджата. Вие трябва да направите пуджата. Когато правите пуджата, чакрите се събуждат. Моите са събудени, но във вас те се пробуждат.

Та как да се обясни на хората колко значима е пуджата. Ако не сте вкусили плодовете на пуджата, е невъзможно да се обясни. Само на едно по-висше ниво човек може да разбере всичките тези неща. Но до момента всичко, което беше направено на такова ниско ниво от толкова долен тип хора, че всичко стана абсолютно несвято. Всичко беше правене на нещо несвято и от това несвято правене на нещата сам Бог беше нещастен.

Така че Той създаде тази Вселена, за да сътвори реализирани души, а не да създава безполезни хора, не да създава хора, които не вярват в Бог, които не вярват в по-висш живот, които не вярват във воденето на живот на чистотата. Той никога не сътвори тази Вселена за тях. Те просто битуват, просто като мъртви хора. Те не са живи хора. Така че онези, които вярват в Бог, онези, които Го боготворят с цялата чистота, всъщност - в   известен смисъл - дава благословии на Бог, защото за Него е такова удоволствие да види, че те са разбрали, че са я почувствали, че са я харесали.

Сахаджа йогите също. Някои от тях имат проблеми - няма значение. Поне докато желанието е чисто, вашата Кундалини е чиста; поне докато чувствате, че трябва да извършите вашето извисяване по подходящия начин, отдадено, всичко ще се превърне в завършена прекрасна картина.

А за да създадете това възвишено Царство Божие вътре и извън вашите сърца, трябва да се знае, че Божиите усилия са абсолютно цялостни. Той ви е направил. И само нещо малко липсва. То е от другата страна. Той сътвори тази Вселена така красиво и след като създаде тази прекрасна вселена, тази веселена трябва да отразява Бог напълно. Това е всичко. Така че петдесет процента от работата е свършена. Само другите петдесет процента от работата вие трябва да я свършите. Не бива да се тревожите, че има хора, които не се интересуват от Сахаджа Йога - онези, които няма да медитират, които няма да направят пуджа, които няма да се радват на този по-висш живот. Просто не се тревожете за тях. Но трябва да знаете, че вие сте специални хора и че трябва да създадете ядрото, пълното тяло на тази част, която ще завърши това дело на великата вяра.

Днес Аз съм толкова очарована, че скоростта на всичко падна до нулата за Мен. Нищо не се движи. За Мен не е останало гати (движение, походка - б. пр.) сега - толкова съм изумена от вашето празненство, от вашата любезност, че просто не зная как да се изразя. Всичко това подсказва такава страхотна дълбочина и благодарност в сърцата ви за нещо, за което не съм направила нищо особено. Не съм направила нищо, защото не съм постигнала сама нищо в живота. Аз бях това, което съм. Винаги ще бъда същата. Не съм правила никаква тапасйа или нещо подобно. Не съм извървяла дори и инч, за да постигна Моята цел. Вие сте тези, които са се подготвили, които са дошли по-близо и по-близо; точно както една готова лампа, дийпак, се е запалила, вие просветлихте себе си, поради вашата подготовка. Само вашите собствени дела са донесли тази светлина навсякъде. 

Знаете много добре, че светлината не може да се разпространява във вакуум. Не може да се разпространява. Ако има вакуум, светлината не може да се разпространи. Ето защо без Сахаджа йогите Аз нямам изобщо съществувание, Аз не съществувам. Моето цяло съществуване тук е заради вас. Аз нямам смисъл, нямам работа. Аз не върша никаква работа изобщо. Аз съм най-мързеливата и не върша никаква работа, каквато и да е. Именно вие сте я постигнали. Именно вие сте издигнали себе си. Всъщност, трябва да се празнуват вашите рождени дни вместо Моя, защото Аз нито остарявам, нито се подмладявам. Аз съм просто една и съща. Няма никаква разлика, по никакъв начин.

И мисля, че би трябвало да е рожденият ден на Сахаджа Йога, който да се празнува днес. Можем да кажем, че днес преди около 12 години и няколко месеца Сахаджа Йога започна на публична основа, въпреки че Аз я започнах много отдавна, не знам преди колко години.

Така че на този етап трябва да разберем, че пуджата е абстрактно постижение, което само може да бъде преживяно, и всички вие би трябвало да седнете с това усещане: "Ще постигнем нищото в нас, без его, състояние без его, празнота, пречистване, така че светлината на любовта да наводни всичките области в нас." А това е възможно, разбира се, само когато чакрите бъдат просветлени. То ще се получи, а също вие би трябвало да отворите сърцата си напълно. Да не се съмнявате в нищо, да не мислите за нищо, а просто да отворите сърцата си, само да го получите, с пълна вяра и разбиране.

Имаме хора от всички страни, от толкова много страни. Целият свят е представен тук. Чувствам, че вече сме докоснали всяко кътче на света. На този ден единственото нещо, което трябва да обявим, е това: нека Сахаджа Йога се превърне в Маха Йога в своята цялост. Така че всеки по целия свят да разпознае, че Сахаджа Йога е единственият начин, по който хората могат да се извисят в своята еволюция и един нов свят може да бъде създаден. И този вид развитие, което е колективно развитие, което не е от външния свят, а от вътрешния свят, превръща корените на това творение в ново измерение, в нова същност, защото до това време корените ще са достигнали източника - източникът на тази Божествена любов, на тази Всепроникваща любов на Брахмашакти.

Днес бих ви помолила всички вие да поемете обет, че всички вие ще се опитате да доведете повече хора в Сахаджа Йога и ще се опитате да спасите колкото се може повече от тях чрез всички ваши усилия. Това е единственото нещо, което можете да Ми дадете на Моя рожден ден, за което ще ви бъда много, много благодарна.

Нека Бог да ви благослови всички!