4 maggio 1997
Sahasrara Puja
Campus, Cabella Ligure (Italia)

Oggi ci siamo riuniti tutti qui per adorare il Sahasrara.
Come vi siete resi conto, il Sahasrara è una parte molto importante del sistema sottile. Naturalmente è stato un gran giorno quello in cui, nel 1970, questo chakra è stato aperto. Ma dobbiamo comprendere che cosa avete conseguito con questo.
Prima di tutto, quando la Kundalini sale, entra nel vostro Void, dove risiede il vostro dharma. E il vostro dharma si stabilizza al livello del Nabhi chakra, diciamo, intorno al Nabhi chakra. Il vostro dharma viene instaurato, ossia l’innata Pura Religione Universale viene stabilizzata.
Poi però la Kundalini sale ancora. Nonostante l’instaurazione del dharma, cominciamo a prendere un po’ le distanze dalle altre società, perché ci accorgiamo che sono adharmiche, non hanno dharma. Penso che temiamo anche di poter prendere dei blocchi a causa dei loro adharma.
Pertanto, in questa fase non vogliamo varcare i confini di Sahaja Yoga. Vogliamo soltanto frequentare i sahaja yogi, frequentare i programmi di Sahaja Yoga e attenerci alla nostra vita personale Sahaj.
Certo, questo è importante perché, prima di tutto, occorre nutrire pienamente questo chakra che in realtà ruota intorno al Nabhi chakra e che conosciamo come Swadisthana.
Il chakra dello Swadisthana è per certi versi molto importante, in quanto fornisce energia al cervello.
Quindi, quando il dharma è stabilizzato, l’energia sottile spinge, attraverso la Kundalini, una maggiore energia per il Sahasrara. Ed anche l’energia per il dharma che si trovava nello Swadisthana, inizia a fluire con essa: oltrepassa quell’area e inizia ad ascendere verso il Sahasrara.
Fino ad allora direi che non siamo ancora dei sahaja yogi completi, perché si può diventare fanatici riguardo a Sahaja Yoga.
Ho visto gente così fanatica che non riesce nemmeno a venire in contatto con persone che non siano sahaja yogi, non riesce nemmeno a parlare con chi non è un sahaja yogi e ha sempre paura di incontrare persone che non sono sahaja yogi.
Naturalmente non è necessario che incontriate gente malvagia, contraria a Sahaja Yoga, che ne parli male; ma è nostro dovere andare verso coloro che ricercano la verità.

Quando essa (l’energia del dharma) raggiunge lo stadio in cui si stabilisce nel cervello, a quel punto andiamo oltre il dharma: dharmatit. Trascendiamo il dharma, nel senso che il dharma diventa parte integrante del nostro essere. Allora non possiamo perderlo.

Il dharma Sahaj diventa parte integrante del nostro essere. E questa è una grandissima conquista perché a quel punto non avete bisogno di eseguire rituali, non dovete preoccuparvi di incontrare le altre persone, non dovete preoccuparvi che le vostre vibrazioni siano influenzate negativamente.
Allora non assorbite blocchi da nessuno, non assorbite nemmeno altre forze negative; nessuno può danneggiarvi. Questo io lo definisco il completamento della vostra shraddha (fede illuminata). A quel punto il Sahasrara è così interamente illuminato che voi diventate il dharma.
Possiamo fare l’esempio di Cristo. Cristo vide che stavano lapidando una prostituta. Egli non aveva niente a che fare con la prostituta, insomma, proprio il contrario. Ma quando vide che veniva lapidata, prese in mano una pietra e disse: “Coloro che pensano di non aver mai peccato, possono scagliare una pietra contro di me”. E tutti rimasero stupiti: “Perché mai difende questa prostituta? Lui è un uomo religioso, anche lui dovrebbe lapidarla”. Ma Lui era nella verità. Questo è proprio ciò che vi accade quando (l’energia del dharma) si stabilizza nel Sahasrara: che si è nella verità.
C’è una piccola differenza, direi, tra dharma e verità. Una persona dharmica potrebbe diventare esageratamente dharmica, dharmica in maniera illogica, spostandosi sul (lato) destro o sul (lato) sinistro. Una persona dharmica potrebbe considerarsi superiore agli altri e chiedersi perché dovrebbe cercare di salvare gli altri, che vadano all’inferno, chi se ne importa? Questa sorta di atteggiamento può nascere in una persona dharmica.
Ho anche visto certi sahaja yogi che inventano metodi nuovi in Sahaja Yoga: “Va bene fare così, va bene fare cosà”. Questo perché ormai ristagnano al livello del dharma, così si mettono a dire alla gente di fare in un certo modo o in un altro.
Ma quando vi innalzate al livello della verità, non eseguite rituali, non vi occorre alcun rituale; non vi interessano, perché siete nel dharma e a quel punto siete nella verità, e la verità è molto superiore al dharma.
Per esempio, chi è nella verità non si preoccupa di nessuna idea assurda sulla religione, nemmeno sulla religione Sahaj. Non si preoccupa se dopotutto qualcosa è Sahaj, qualcos’altro non è Sahaj; va oltre, nel senso che vede una verità globale dentro di sé.
Vede la verità onnipervadente; e non solo la vede, ma sa, sente ed è in questa verità. Pertanto, quando il dharma sboccia nella verità è un evento bellissimo, e dovrebbe accadere a tutti voi.
Molte cose possono permanere se siete soltanto al livello del dharma. Ho visto gente andare sull’ego, fare soldi. A volte neanche mi interpellano e continuano a fare cose che non dovrebbero fare. Fanno cose sbagliate che non vanno bene per Sahaja Yoga. Non c’è nessuna umiltà al riguardo e non comprendono se quel dharma sia basato sulla verità o sulla falsità.
Dobbiamo dunque andare alle fondamenta del dharma, ossia la verità.
Come già spiegato, questo è un Albero della Vita che ha le radici nel cervello e i rami nel corpo. Quindi, voi dovete andare alle radici di ogni cosa; ed è quello il punto che raggiungete quando siete perfettamente stabilizzati nel Sahasrara.
Nel Sahasrara ci sono le radici di tutte le idee che abbiamo, o meglio, di tutte le swarupa (forme) che abbiamo assunto.
Adesso noi siamo diventati dharmici. E qual è la radice del dharma? Perché dovremmo essere dharmici? Che bisogno c’è di essere dharmici?
Ci sono molte persone in questo mondo che sono molto adharmiche e vivono benissimo. Intendo dire che, stando alla loro apparenza esteriore, ci sembrano persone molto felici; stanno bene, si divertono, mentre noi veniamo privati, forse, di tutti i cosiddetti divertimenti di questa gente.
Pertanto, allo stadio soltanto del dharma, per noi diventano fondamentali cose che sono... potrebbero non essere basate sulla verità. Ci sono tante cose così che posso segnalarvi, sulle quali i sahaja yogi vacillano; anche dopo aver conseguito lo stadio del dharma, vacillano.
Ho visto persone abbandonare le droghe, l’alcool e altre dipendenze. Persino il loro linguaggio migliora e il comportamento cambia. Diventano più umili, non v’è dubbio. Tuttavia, sono consci di essere nel dharma: questa consapevolezza deve scomparire.

Al livello del Sahasrara questa consapevolezza scompare, perché la verità è amore e l’amore è verità. Questo è il punto in cui la Kundalini incontra il chakra del cuore: come sapete il pitha (seggio) del cuore si trova qui (tocca il Sahasrara, ndt). Pertanto, quando la Kundalini attraversa questo chakra del cuore, (Brahmarandhra, ndt), ciò che inizia a fluire nel cervello, nel Sahasrara, è la verità, ma una verità che è amore.

C’è differenza tra la verità in sé e per sé e la verità che è amore. È per amore verso quella prostituta che Cristo la difese. Lui si fondava sulle radici della verità, non v’è dubbio, ma ciò che fluiva dal suo cuore era amore, amore puro.
Ora, quando noi proviamo questo amore puro per qualcuno, vediamo tutto in maniera differente, vediamo una persona in modo diverso, e tutto diventa molto dolce.

Altrimenti la verità può essere molto amara, può essere molto dolorosa. Ma una verità che sia adornata dall’amore è proprio come un fiore senza spine. È molto interessante una persona che sia traboccante di amore e salda nella verità. È questa la personalità che dovete diventare.

Ora, per quanto riguarda l’espressione dell’amore, possiamo fare un esempio per comprendere. Supponiamo che io incontri qualcuno che mi dica cose orribili di un’altra persona: io sentirò un grandissimo amore sia per lui, sia per la persona di cui sta dicendo tutte quelle cose. Allora ricorro ad una bugia, una completa bugia, che in un certo senso è anche una verità. Gli dico: “Che cosa stai dicendo? La persona di cui stai parlando in questo modo, non ha fatto altro che elogiarti in continuazione! E tu ne parli così!”. In effetti questa non è la verità, ma vi aiutate con una bugia - l’altra faccia della verità - per far nascere un’amicizia fra i due.

Questo è dunque il lavoro dell’amore: esso cerca di avvicinare le persone, di dire cose grazie alle quali esse diventino una cosa sola, unite.

Così, tutti i metodi divisivi che abbiamo finora adottato scompaiono, e noi cerchiamo di capire quale sia il metodo con il quale poter unire i cuori delle persone.

Di fatto voi siete nella consapevolezza collettiva; ma se questa coscienza collettiva è superficiale, potete ottenere risultati rilevanti come avete fatto, magari potete costruire begli ashram e via dicendo. Ma quando la consapevolezza collettiva è colma di amore, allora la gioia di questa consapevolezza collettiva è completa.

Ora si parla di pace: non si può avere la pace senza questa nuova consapevolezza che chiamiamo coscienza collettiva. Ma anche in essa deve esserci il tattwa, il principio fondamentale, che è quello dell’amore.
Ad esempio, adesso i sahaja yogi tedeschi e austriaci stanno andando in Israele, e ciò procura grande soddisfazione. Sono stata felice che per questo puja abbiano scelto gli israeliani. Poi ho scoperto che gli israeliani stanno andando in Egitto (per portare Sahaja Yoga), dimenticando tutto ciò che i musulmani hanno fatto loro.

È davvero notevole come i sahaja yogi siano attratti dal voler esprimere il proprio amore ai loro fratelli, agli altri sahaja yogi; e quando ciò inizierà a svilupparsi, vi stupirete di come potremo cambiare questo mondo.
La maggior parte dei problemi, dei problemi umani, è dovuta all’odio e si dice molto comunemente: “Io odio, io odio”. È un’assurdità, è peccato odiare qualcuno: perché odiate qualcuno?

Potete odiare il peccato, potete odiare il male, ma non dovreste odiare le persone, così, solo per il gusto di odiare. Questo odio che abbiamo è responsabile di tutti i problemi che abbiamo avuto finora. Infatti così si diventa molto potenti; dividendo la gente, si diventa molto potenti. E questi metodi divisivi hanno realmente schiacciato molti Paesi.

Per esempio, il nostro Paese è stato diviso dagli inglesi, e adesso loro stanno subendo la divisione. E questo non si ferma. Dividendoci, che cosa è accaduto? Tutti i Paesi che si sono separati dall’India stanno soffrendo moltissimo.
Chi ha cercato di dividere il Paese, pensando che sarebbe diventato primo ministro o altro, è stato per lo più ucciso dai suoi stessi sostenitori. Potete vedere chiaramente come l’odio si manifesti. Inizia da un piccolo punto e si manifesta ovunque, lo si può vedere molto chiaramente in qualsiasi Paese che venga diviso.
Non c’è alcun bisogno di dividere nessun Paese, ciò crea altro odio e altri problemi.

Allo stesso modo, in Sahaja Yoga non dovremmo pensare di creare divisioni.

Adesso - ne avrete sentito parlare - abbiamo preso un bellissimo appezzamento di terreno vicino al Gange. Ed ora la gente sta pensando se può avere campi separati, case separate.

Perché? Voi sapete vivere collettivamente, gioite della vita collettiva: perché dunque volete avere case separate? Quali segreti vogliamo mantenere tra noi?

Dopotutto, tutto ciò che facciamo è noto grazie alle vibrazioni, non si può nascondere niente. Quindi, perché avere case separate? Perché volete avere privacy? Infatti in Sahaja Yoga non esiste alcuna privacy; noi sappiamo tutto di tutti, cosa combinano, quali sono i loro problemi, quali dei loro chakra sono bloccati: non è così? Quindi in Sahaja Yoga non ci sono segreti, ognuno sa di tutti. Quindi, non riesco nemmeno a capire a cosa serva avere privacy: vedete, è ancora la mente che funziona in questa direzione.

Poi pensano all’eredità. Va bene, ho detto che si può lasciare una eredità, ma se vostro figlio non è un sahaja yogi, che si fa?

Non si può tenere lì un colpevole che crei problemi a tutti. Non saranno le norme e le regole a mantenervi felici e uniti, bensì la pura coscienza collettiva e l’amore.

Infatti, come sapete, noi non abbiamo una vera e propria organizzazione, non abbiamo il sacerdozio, niente del genere.
Anche i leader possono cambiare più volte di quante il fiume Gange muti il suo corso, quindi non esiste niente del genere. Siamo sempre tutti in piedi su una sabbia mobile e vostra Madre è un’altra che prova (a giocarvi) trucchi di ogni tipo.

Il motivo è che voglio che siate saldi sulla roccia. E questa roccia emette amore, emette questo amore divino; e la gioia di questo amore è veramente bellissima.

Ad esempio la gente vorrebbe avere il proprio bagno privato, soprattutto gli indiani: improvvisamente sono diventati britannici e i britannici sono diventati indiani, sapete. Gli indiani vogliono avere il loro bagno privato, non so perché; e questa è una malattia molto comune fra gli indiani. E a volte ho la sensazione che il fatto di volere un bagno privato si stia diffondendo anche ad altri.
Nella vita collettiva non è necessario. Non ve ne accorgete nemmeno; se me lo chiedete io non saprò nemmeno se sono stata in bagno o no. Ci vado e torno, tutto qui. Non ho tempo per tutte queste cose.

Allo stesso modo anche voi dovreste avere il concetto di una società che vive come un oceano: se l’oceano si alza ci si alza, se l’oceano si abbassa ci si abbassa, proprio in un unisono di amore.

Io mi aspetto questo tipo di società ai piedi dell’Himalaya. E sono certa che tutti voi ve ne renderete conto, dato che l’Himalaya è il Sahasrara del mondo.

Volevo che questo avvenisse prima del Sahasrara Puja e fortunatamente così è stato, con le benedizioni dell’Himalaya, direi.

Ma anche l’Himalaya è simile ad un Sahasrara in cui è salita la Kundalini, da cui sono scaturite le vibrazioni, e nel cielo potete vedere le vibrazioni. Ma questo Himalaya è governato da un Dio collerico chiamato Shiva, e questa è la parte pericolosa.
Pertanto dobbiamo stare molto, molto attenti. Se cerchiamo di fare dei giochetti, se cerchiamo di diffondere odio fra di noi, se cerchiamo di adottare metodi divisivi, di fare qualcosa che non è sahaj, questo Dio collerico è seduto sulla nostra testa.

Lui è anche alla Mecca: lì c’è Makkeshwarshiv. Se cercate di comportarvi male, Lui manifesta la sua collera.

Ovunque voi siate dovete stare molto attenti, perché Shiva è ovunque.

Ad esempio, uno dei linga di Shiva è a Berdi Baidnath in Maharashtra, a Latur; e lì hanno iniziato un Sahaja Yoga di altro genere, e per di più bevevano nel giorno della celebrazione di Shri Ganesha. Così si è scatenata l’ira del linga di Shiva e c’è stato un tremendo terremoto, nel quale molte persone sono scomparse. Ma a nessuno dei sahaja yogi è accaduto nulla e il loro centro è rimasto completamente illeso.

Come sapete, l’ultima volta (durante l’India Tour, a Ganapatipule, ndt) c’è stato anche un grosso incendio, ma a voi non è successo niente: voi siete protetti, siete sempre protetti. La collera di Shiva non ha potuto fare nulla. Il fuoco non ha potuto farvi niente, perché voi siete protetti.
E questa protezione è l’amore di vostra Madre. Non è nient’altro che l’amore di vostra Madre che è molto potente, vi protegge e vi aiuta.

Allo stesso modo, voi sviluppate questo tipo di amore per gli altri, per gli altri sahaja yogi, per le altre persone, per le altre cose, per questa Madre Terra e tutto il resto.

Il vostro amore può proteggere non solo voi ma anche gli altri.

Se la vostra attenzione rimarrà solo su voi stessi, inizierà a diventare sempre più limitata: “Dovrei avere questo, dovrei avere quest’altro, mi piace questo, mi piace quest’altro”. Tutto questo modo di pensare scomparirà e non direte mai: “Mi piace questo”. Sarà fuori questione.

Che cosa piace a me? È difficile per me stabilire se ci sia qualcosa che mi piace. “Mi piace questo, mi piace quello, mi piace essere così...”. Chi siete voi? Fatevi questa domanda. Chi siete voi? Se siete il puro Spirito, esso non è altro che amore. E nell’amore pensate agli altri, ai problemi degli altri, cercate di far star bene gli altri; cercate di prendervi cura degli altri e non vi curate o vi preoccupate solo di voi stessi. Questo è ciò che dovete raggiungere.

Benché possiate essere dharmici, benché possiate essere sahaj sotto ogni aspetto, finché non raggiungete quello stato nel vostro Sahasrara, non direi che siate a posto. Dovete darvi da fare per arrivarci.

Per questo naturalmente la meditazione è molto importante, ma quel che ostacola tutto è la vostra mente. È la mente che continua a darvi suggerimenti. Osservate sempre la vostra mente, il modo in cui cerca di guidarvi, come cerca di dirvi: “Adesso, e io? E la mia casa? E i miei figli? E il mio Paese?”.

Se continuate con questo ‘mio, mio, mio, mio, mio’, finirete in niente. Quando invece dite: “Tu, tu, tu”... Kabir ha detto una cosa bellissima al riguardo. Lui afferma che quando la capra è in vita dice: “Meh, meh, meh” che significa: ‘Io, io, io’. Ma quando muore, se ne estrae l’intestino e lo si pone su un dhunki, che si usa per pulire il cotone. E allora il suono emesso da questo dhunki è: “Tuhi, tuhi, tuhi”, “Tu sei, tu sei, tu sei”. E questo suono si diffonde ovunque.

Allo stesso modo, voi dovete considerare le cose dal punto di vista degli altri. E quando dite “Tuhi”, per prima cosa lo dite al vostro Guru, o a Dio, e significa: “Tu sei, io non esisto più, sono dissolto, sono scomparso, sono diventato tutt’uno con questo Oceano di amore”.

E poi lo dite agli altri: “Tu sei, tu sei”. Questa è la cultura Sahaj.

Vedrete che in questo modo cadranno tante falsità, falsità che circondano voi e gli altri. Come chi tenta di ingannare dicendo cose del tipo: “Ti voglio molto bene”, mentre dietro le spalle trama qualcosa di molto malvagio. Può fare di tutto.

I sahaja yogi no, non fanno certe cose, devo dire che hanno raggiunto lo stato in cui non le fanno. Tuttavia, anche se non le fanno, sono ancora consci di non farle. Ne sono sempre consci: “Noi non facciamo certe cose, non beviamo” - e allora? – “Non siamo difficili riguardo al cibo”.

Intendo dire che sono molto fieri di tutte le loro conquiste, vedete, molto fieri di essere in un certo modo.
Sapete, è perché siete il puro Spirito, è perché siete questo che siete diventati così.
Come ci si può sentire orgogliosi di qualcosa che si è già? Ad esempio qualcuno mi ha chiesto: “Non si sente molto orgogliosa di essere l’Adi Shakti?”. Ed io: “Cosa?”. Non riuscivo a capire (Shri Mataji ride, risate), non riuscivo a capire la domanda. Ho risposto: “Se io sono l’Adi Shakti, che motivo c’è di esserne orgogliosa? Se lo sono già, che motivo c’è di andarne fiera? Se non lo fossi stata, allora sarei stata orgogliosa (di esserlo diventata); ma io lo ero già, quindi cosa c’è da esserne orgogliosi?”.

Guardate il sole, ad esempio: esso splende, non si sente orgoglioso di essere il sole. Oppure, se voi siete nati, diciamo, con gli occhi, il naso e il volto di un essere umano, non ve ne vantate dicendo: “Sono un essere umano, sono un essere umano”. Ve ne vantate forse?

Allo stesso modo, se siete ciò che siete, non ne andate fieri, non ne siete consci, non ne siete affatto consapevoli. Insomma, io non ripeto mai a me stessa che sono l’Adi Shakti, non è necessario farlo. Ma è così, che cosa ci si deve fare? Dio mi ha scelto, direi, per essere l’Adi Shakti; va bene, posso accettarlo.
Però non so proprio cosa ci sia (di speciale); come alcuni che pensano che Sahaja Yoga sia stato concesso loro come un’investitura o qualcosa del genere. Non è così. È ciò che siete diventati; e quando diventate qualcosa, occorre capire che lo siete proprio diventati.

Supponiamo ad esempio che un sasso diventi oro: allora è oro, non si sentirà orgoglioso di essere oro. L’oro è oro, perché dovrebbe sentirsi orgoglioso di esserlo?

Allo stesso modo, questa consapevolezza di essere sahaja yogi svanisce.

In realtà però persiste ancora, quindi occorre stare attenti. Quando diventate sahaja yogi, siete sahaja yogi: e allora? “Io sono un sahaji, e allora?”. Non c’è niente di così straordinario.

È come dire che si ha un naso ed essere orgogliosi di dire che si ha un naso: che c’è di straordinario? Il naso è già lì, che motivo c’è di andarne fieri?

Ma questa vanità deve andarsene. È molto importante rendersi conto che: “Io non ci sono, non esisto più. Sono parte integrante del tutto, la goccia che io sono è divenuta l’oceano, non so se in me siano rimasti confini”.

In voi si sviluppa questo tipo di coscienza quando la vostra consapevolezza è colma solo di gioia, soltanto di gioia, e traboccante di amore, spumeggiante di amore. E voi continuate ad esprimere il vostro amore; che parliate o non parliate, che lo diciate o meno, che sorridiate o meno, questa gioia è nel vostro cuore.

Ora, il chakra del cuore in questo punto (tocca il Sahasrara), il pitha (seggio) del chakra del cuore (sul Sahasrara) viene colmato della luce della verità. Ma quella verità non è una cosa assurda come noi la consideriamo. Qualcuno mi ha chiesto: “Che cos’è la verità?”. Ho risposto: “È stato scritto molto tempo fa che si dovrebbe dire la verità in un modo che sarà gradito agli altri: Satyam vadet, priyam vadet”.

Allora hanno detto: “Come si fa a mettere insieme questi due aspetti? La verità può non essere piacevole, mentre se si dice qualcosa che è gradito agli altri potrebbe essere falso. Allora come si fa ad unire questi due aspetti?”.

Krishna fornì un’ottima risposta a questo, dicendo: “Satyam vadet, hitam vadet, priyam vadet”.

Dite la verità, dovete dire la verità. Ma questa verità dovrebbe essere bella, dovrebbe essere gradita, apprezzata ed essere di nutrimento per lo Spirito; ed essa dovrebbe fare il bene (dell’altra persona), dovrebbe essere per il suo bene. E inoltre deve essere priya (cara, dolce, piacevole). All’inizio la gente potrebbe non gradire e lamentarsi: “Lui mi ha detto cose orribili”, o comunque sia. Ma alla fine ammetterà: “Guarda, è stato davvero un bene che mi abbia detto quelle cose, così mi sono comportato in maniera perfetta”.

Comunque non c’è bisogno di dire cose molto dure o aspre a nessuno: non è compito vostro correggere in continuazione tutti gli altri.

Per cominciare ho visto che molti sahaja yogi dicono: “Tu hai questo chakra bloccato, tu hai quest’altro chakra bloccato”. Tutto questo è un gioco dell’ego.

Voi non avete alcun diritto di condannare nessuno: provenite voi stessi da una condizione grandemente condannabile, quindi perché condannate gli altri? Se siete capaci, se siete preparati, se siete abbastanza maturi in Sahaja Yoga, la considererete soltanto una grande sfida di amore e vi darete da fare (per risolvere il problema).

Ma non continuerete a condannare e a trovare difetti in una certa persona: è un’ottima scusa se non volete darvi da fare.

Se qualcuno è malato e il medico non è in grado di curarlo, cosa fa?

Dice: “Sai, tu sei malato perché è accaduto questo, sei uscito con il freddo, a causa di questo”. “Santo cielo, sì, ma ora sono malato, che ne dici di curarmi!?”. “No, perché hai fatto questo, hai fatto quello, non avresti dovuto farlo”. E continuerà ad elencargli gli errori passati.

Noi facciamo la stessa cosa: “Hai fatto così, sei stato cosà, sei andato da quel falso guru, hai fatto questo errore, per questo sei così”.

No, non ditegli niente, semplicemente lavorateci sopra e funzionerà.

Certo, potete chiedere se è stato da qualche guru, ma non condannate, non criticate. Non è necessario condannare nessuno per gli errori che ha commesso.

Tutto questo deriva dall’idea che siete più preparati, che possedete tutta la conoscenza. E l’avete, siete persone dotate di grande conoscenza, devo dire, molto sapienti. Siete gnostici, tutto questo lo accetto. Ma finché siete consci di esserlo, in realtà non lo siete.

Quando non ne siete più consapevoli, allora siete ciò che viene definito un sahaja yogi.

Pertanto, mi aspetterei che ognuno di voi realizzi questo nuovo sviluppo nel suo Sahasrara, nel vostro Sahasrara, nel Sahasrara di tutti.

Noi dobbiamo pensare al mondo intero, non possiamo pensare solo ai sahaja yogi e ai ricercatori. Ci sono i ricercatori, d’accordo, ma gli altri? Ci sono tanti di quei problemi che ha la gente, e tante cose da fare.

Per esempio, in India adesso abbiamo il problema della povertà, quindi sto cercando di fare qualcosa per loro. Voi avete problemi nei vostri Paesi. Dovreste individuare quali problemi ci sono, potete fondare qualche movimento per loro, cercare di aiutarli il più possibile. Ma non dovete farlo come i missionari, che convertono qualcuno per averne una qualche ricompensa o per ricavarne un po’ di fama: lo fate proprio per il vostro piacere, perché è un vostro piacere farlo. È così che andrete nella società senza paura di assorbire dei blocchi.

Ho chiesto a una coppia che conosco: “Perché non iniziate a darvi da fare?”. Mi hanno risposto: “Madre, abbiamo paura che il nostro ego torni”. Insomma, hanno paura soltanto di se stessi (Shri Mataji ride), che il loro ego torni! Tutti questi problemi dovrebbero dunque essere eliminati e voi dovreste raggiungere quello stato in cui non avete tutte queste paure, tutte queste idee insensate su voi stessi.

Siete potenti, avete poteri; non solo, ma questi poteri vi sono stati concessi espressamente. Se però non volete usarli, che cosa siete? Se la lampada non è accesa, a che serve? Solo per decorazione?

Pertanto (questi poteri) devono essere usati. E devono essere usati senza avere la percezione di essere qualcosa di straordinario, di essere migliori degli altri, selezionati, oppure, come dice anche qualcuno, di essere i prescelti.

In questo modo può diffondersi molto velocemente, con grande grazia e comprensione. C’è gente stupida di ogni genere, d’accordo, voi sapete che sono stupidi: ridete di loro, prendeteli in giro e così potrete risolvere il problema.

Ma anche questo dovrebbe essere fatto in modo da non ferirli; qualsiasi cosa facciate, dovreste vedere dai risultati cos’è che funziona.

I risultati dovrebbero essere tali che si dovrebbe vedere come funzioni. Con certe persone.... È questa l’intelligenza, ritengo sia questa l’intelligenza superiore grazie alla quale vi rendete conto di come dire le cose, di quali cose dire, di come risolvere la situazione.

L’amore, questo amore divino, vi dà un controllo totale su voi stessi. E allora sapete tutto: come comportarvi, come parlare alla gente, come gestirla.

Io non so quale sia la cosa peggiore negli esseri umani. Secondo Krishna la cosa peggiore era la collera, l’irascibilità; ma secondo me è la gelosia.

La gelosia di qualsiasi tipo è assolutamente come feccia, direi. Anche in Sahaja Yoga ci sono persone che si sentono gelose; magari non lo dicono perché a me non piace, ma potrebbero creare dei problemi, potrebbero cercare di creare discordia.

Dovreste quindi osservare la vostra mente (per vedere) se c’è qualche forma di gelosia. Certe volte ne sono piuttosto preoccupata. Per esempio, se voglio fare un regalo a qualcuno, mi preoccupo di non fare niente che crei delle gelosie. Non dovremmo (essere gelosi). Madre potrebbe essersi dimenticata, oppure va bene, li ha finiti, non fa niente.

Ma la gente ha questo acuto senso di gelosia, persino in Sahaja Yoga.

Ora, supponiamo che io incontri qualcuno e non incontri qualcun altro: è finita, quest’ultimo sviluppa una gelosia nei confronti della persona che ho incontrato.

Certe volte mi assillano esageratamente: “Madre, La devo incontrare, La devo incontrare”. Non so perché. Perché volete incontrarmi?

Io sono dappertutto, ovunque, come dite voi. Quindi che bisogno c’è di dovermi incontrare e di parlarmi? Che bisogno c’è? Io non esisto soltanto per voi, esisto per tutti. Ma alcuni pensano di avere un diritto speciale su di me e ritengono che io debba incontrarli individualmente, altrimenti rimangono molto male.

Tutte queste cose devono ampiamente scomparire quando diventate, come ho detto, l’oceano. Allora non vi importa verso quale spiaggia vi dirigete, dove viaggiate; non vi importa, vi muovete soltanto su e giù in accordo con l’oceano.

È pertanto un oceano vivente di amore ed è questo che dobbiamo sviluppare, senza dominare gli altri, senza mettersi in mostra. Tutto dovrebbe essere contenuto dentro di noi. In hindi si dice meglio: “Apne me samaia hue”, tutto dovrebbe essere contenuto in voi, ed è questa la cosa che dà più gioia.

Infatti, vedete, ciò che vogliamo... se voglio qualcosa per me stesso, mi impegnerò e la otterrò.

Ma se avete già tutto questo dentro di voi, se ne siete colmi interiormente, che cosa c’è di più importante? Cos’altro c’è di tanto necessario? Niente.

Siete totalmente colmi in voi stessi, soddisfatti di voi stessi e allora volete condividere.
Questo è il modo ideale di affrontare il Sahasrara, penso, e sono sicura che verrà il giorno in cui il Sahasrara del mondo intero dovrà essere aperto.

È questo che dobbiamo fare. E non ci rinchiuderemo in qualche luogo isolato; potete andarci soltanto per meditare, ma non per fuggire dal mondo. Non è questa l’idea. L’idea è che un luogo simile sarebbe bello per andarci per meditare, per la vostra crescita.

È molto importante comprendere quanto siate preziosi, quanto siate straordinariamente importanti. Siete nati in questa epoca e avete ricevuto la realizzazione: per cosa?

Per emancipare questo mondo, per trasformare gli esseri umani, per portare questo intero mondo nel regno di Dio. È per questo che siete qui.

Che Dio vi benedica.