Shri Adi Shakti Puja (riassunto), Cabella Ligure, 21 Giugno 1998.

In Russia la gente ha una mentalità molto aperta. Gli scienziati, in particolar modo, sono di larghe vedute. Dato che sono stati molto oppressi, hanno cercato di arrivare alle verità più sottili: non si sono dedicati soltanto allo studio delle sostanze chimiche o di qualche proprietà fisica della luce, ma hanno voluto spingersi fino agli aspetti più sottili della realtà. Hanno già raggiunto notevoli conoscenze a proposito dell’aura intorno alla testa e al corpo, compiendo moltissime ricerche che sono state accettate in tutto il mondo.

Credo che questo signore, (lo scienziato russo che è riuscito a dare una dimostrazione scientifica delle vibrazioni, di cui aveva parlato prima Guido, ntd), abbia una straordinaria competenza nel campo scientifico di cui si occupa. È molto conosciuto e ha davvero una posizione importante se, come ha detto, è a capo di circa centocinquanta associazioni! Ma è stato una persona molto umile e simpatica. Quando ha parlato della sua scoperta mi sono sentita felice, perché significava che le vibrazioni erano state provate scientificamente, e che perciò nessuno poteva più dubitare della loro esistenza. Ha già scritto un libro, con complessi calcoli algebrici a prova di quello che intende dimostrare, e cioè che c’è un vacuum, un vuoto, al di là della coscienza, e che solo in questo vacuum si può conoscere la realtà. Quando cose come queste diventano dimostrabili, entrano nel territorio della scienza. Ed è così che lui l’ha fatte diventare scienza. Ha mostrato così tante mie fotografie, specialmente quella in cui mi trovavo su un battello e molta energia usciva dal mio Sahasrara. Ha detto: “È Lei la fonte dell’energia cosmica”. Non è altro che la definizione dell’Adi Shakti, di Colei che ha creato tutto.

L’intera atmosfera che noi conosciamo è molto artificiale, ma quando si arriva a capire che cosa l’Adi Shakti abbia fatto... Ne parlerò anche nel libro che sto ora finendo di scrivere, ma voglio dirvelo subito. Ecco come è andata. La sua prima manifestazione è sul lato sinistro, ed è la manifestazione di Mahakali. Va nel sistema di Mahakali, il lato sinistro, ed è lì che crea Ganesha. Shri Ganesha viene creato perché la sua purezza, la sua innocenza e il suo buon auspicio dovevano essere creati prima dell’universo. Così la prima cosa che fa è creare shri Ganesha e metterlo al suo posto. Poi  -  sempre muovendosi nel Corpo del Virata (primigenia espressione/disposizione di qualità divine)  -  va su, gira e sale nel lato destro, dall’altra parte, e lì crea tutti gli universi. Crea tutte queste cose sul lato destro, poi sale ancora e ridiscende creando tutti i chakra, gli Adi Chakra o pithas. Scende, forma tutti questi pithas e poi prende il suo posto come kundalini.

Ma l’Adi Shakti non è solo la kundalini. La kundalini è solo una sua parte, il resto del suo lavoro è molto di più di quello che ho descritto. Ad ogni modo, quando parliamo di kundalini come energia residua, significa che, sempre muovendosi nel Corpo del Virata, l’Adi Shakti dopo avere fatto - nel Corpo del Virata -  il viaggio all’insù, ritorna verso il basso e diventa kundalini. Grazie alla kundalini e ai chakra crea un’area: il sistema dei chakra. Prima forma i chakra nella testa del Virata, i pithas (seggi) dei chakra, e poi scende e crea i chakra. Dopo avere fatto questo, crea gli esseri umani. Non direttamente, ma attraverso il processo evolutivo. Dal piccolo, microscopico microrganismo nell’acqua comincia l’evoluzione. Prima crea l’acqua, e tutti questi universi, e sceglie questa Madre Terra come il luogo migliore perché avvenga la nostra evoluzione. E poi fa quel piccolo microrganismo. Naturalmente ho descritto queste cose, e quando uscirà il mio libro potrete leggere la descrizione di come, in un tempo lontano, siano stati mescolati idrogeno, carbonio e ossigeno e gli altri elementi, e come poi sia entrato in gioco l’azoto e sia cominciata la vita. Ho quasi finito questo libro, ma ci sono ancora dei chakra di cui voglio parlare.

Adesso, con la dimostrazione scientifica di questa energia, nessuno dubiterà che quello che scrivo non sia vero. Sapranno che è un fatto scientifico, che tutto quello che dico è realtà.
Prima era impossibile credere nell’esistenza di una Madre Divina, all’Adi Shakti. E’ sorprendente che, specialmente le religioni cristiane, abbiano evitato di menzionare la Madre. Così ha fatto anche quella musulmana. C’era una completa negazione della Madre. Soltanto la filosofia indiana riconosceva la Madre e gli indiani sono, in verità, adoratori della Shakti. Così si è arrivati alla situazione di oggi, quando finalmente la gente può avere l’idea completa del principio della Madre, e di come ha creato e fatto funzionare tutto.

In India la gente è molto sicura che sia la Madre che fa tutto, e così in India ci sono molti svayambhu, statue create dalla Madre Terra. Per esempio nel Maharashtra abbiamo luoghi sacri a Mahakali, a Mahalaxhmi, a Mahasaraswati e anche all’Adi Shakti. A Nasik avrete visitato Chaturshinghi (shri Mataji chiede quanti dei presenti siano stati a Chaturshinghi, e si mostra soddisfatta quando parecchi alzano la mano), dove c’è la rappresentazione dell’Adi Shakti, la quarta dimensione di questo Potere che vi guida nell’ascesa. Alla fine solo attraverso il canale di Mahalaxhmi ottenete la realizzazione.
Tutto questo processo è stato creato solo dal potere dell’Adi Shakti. Un’ operazione grandiosa, ma che all’inizio non era difficile. Creare la natura è stato facile, perché la Madre Terra è una cosa sola con l’Adi Shakti, l’atmosfera è una cosa sola con l’Adi Shakti, tutti gli elementi sono una cosa sola con l’Adi Shakti. Ma quando sono arrivati gli esseri umani, hanno avuto la libertà e sono stata l’unica specie a cadere nella Maya (illusione) del pensare e del possedere un ego. Servendosi dell’ego la Maya ha agito su di loro, e così hanno dimenticato il Principio che ha creato l’universo. Hanno dato ogni cosa per scontata. Hanno ritenuto che fosse un loro diritto essere quello che erano, un loro merito, e si sono sentiti i padroni di tutto.

Questa visione, questa dimensione si è innestata così bene nella loro mente che hanno invaso altre nazioni, hanno ucciso tanta gente senza che mai costituisse un problema per loro. Hanno dedicato la loro vita ad aggredire, a controllare gli altri e a fare cose dannose d’ogni genere, ma non hanno mai nemmeno pensato, non hanno mai fatto ricorso all’introspezione per capire che tutto quello che facevano era molto, molto sbagliato e non doveva essere fatto. Per via della libertà che avevano. Quanta agitazione in questo mondo! E chi ha avuto il potere è stato molto crudele e non ha avuto alcun sentimento per gli altri. E’ accaduto così tante volte su questa Terra.

Ma adesso è incominciato Sahaja Yoga, e ci sono Sahaja Yogi che ricevono direttamente le benedizioni dall’Adi Shakti. Eppure ancora adesso, devo dire, anche fra i Sahaja Yogi non ci sono molte persone che si possano definire a un buon livello di maturità. Alcuni sono diventati Sahaja Yogi come se si trattasse di una moda, o come se considerassero la cosa da un punto di vista egoistico. E’ molto sbagliato. Se siete in Sahaja Yoga, dovete sapere che adesso siete responsabili per il mondo intero. Siete le sole persone che si sono fatte avanti, che hanno raggiunto qualcosa. E perciò, a questo punto, dovete comportarvi come grandi santi o anime realizzate. Ma qualche volta alcuni Sahaja Yogi si comportano in una maniera che lascia esterrefatti. Non hanno alcun rispetto per se stessi e per gli altri, e i loro atteggiamenti sono molto strani. Alcuni si sentono attratti dal denaro, altri dal potere, e ritengo che questi ultimi siano anche più dannosi. Perché così danno un cattivo nome a Sahaja Yoga. Insolenti, dominanti, sono gente orribile. Il loro scopo è di ottenere potere in Sahaja Yoga e usano tutti i trucchi per riuscirci. Per un certo periodo sembrano a posto… Ma vedrete che dopo un po’ scompariranno da Sahaja Yoga.

Adesso c’è come un grande processo di pulizia. Dovete capire che siete arrivati nel campo di una coscienza molto alta, in cui siete in contatto con il Divino. Ma se quando arrivate a questo livello vi comportate ancora come gente ordinaria, che non ha niente di divino in sé, fino a quando pensate di continuare a restarci?
Dunque è molto importante che cerchiate di meditare e di evolvere, e di diventare davvero Sahaja Yogi molto bravi. In alcuni Paesi siamo stati davvero fortunati, ma in altri sembra che la gente sia sorda e muta. Non riescono a capire Sahaja Yoga. Vengono ai miei programmi, ma poi scompaiono. Penso che la responsabilità di questa situazione ricada anche sui Sahaja Yogi. Il modo in cui fanno il lavoro di Sahaja Yoga non è Sahaj. Ci deve essere proprio qualcosa di assolutamente sbagliato se le cose non funzionano, come invece funzionano altrove.

Così vi devo dire che, anche se l’Adi Shakti è qui, anche se è l’Adi Shakti che fa tutto, adesso il resto del lavoro deve essere compiuto attraverso voi. Voi siete i canali, voi siete quelli che dovranno trasformare la gente. Tutti devono saperlo e capirlo.
A quanti abbiamo dato la realizzazione? Dobbiamo pensarci. Che cosa abbiamo fatto per Sahaja Yoga?
Una volta viaggiavo in aereo, e seduta vicino a me c’era una signora. La sentivo così calda, non riuscivo a capirne il perché, ma poi lei mi ha detto di essere discepola di un certo maestro. Ne era molto orgogliosa, e incominciò a raccontarmi tutto di lui. Ero meravigliata. Mi dicevo: "Ma guarda, non ha ricevuto nulla dal suo maestro, e continua a dire che lei e gli altri discepoli gli hanno dato molto denaro, che hanno fatto questo e quest’altro per lui."  E non aveva ottenuto nulla. Ma nonostante tutto parlava con me, un’estranea, di questo suo maestro.

Ma in Sahaja Yoga, ho visto, la gente si comporta come se fosse timida. Non vuole parlarne apertamente con gli altri, e questo è molto sbagliato, perché la diffusione di Sahaja Yoga è vostra responsabilità. Vi è stata data la realizzazione, com’era giusto perché eravate dei ricercatori, ma adesso dovete tutti tentare di darla ad altri.
Devo dire che in Sahaja Yoga gli uomini sono più dinamici, mentre le donne non sono ancora al livello che dovrebbero raggiungere. Dovrebbero avere più buonsenso, per arrivarci. Ce la possono fare, ma penso che hanno sempre qualche piccolo problema che le tormenta.  Ricevo sempre lettere da signore che mi dicono che questo è sbagliato, quest’altro non va bene; si lamentano sempre. Ne ho talmente abbastanza che non penso valga la pena di leggerle. E’ importante che, se gli uomini sono dinamici, le donne lo siano ancora di più, perché sono Shakti, e io sono la Shakti. Non so perché le donne non siano dinamiche. Possono fare così tanto bene agli altri, trasformarli con il loro amore e la loro compassione, che sono le qualità di una madre, di una donna. Se una donna non ha queste qualità, allora è inutile che sia una donna.

Perdete tanto tempo in cose inutili, come la moda o il trucco. Non sciupate il vostro tempo, perché ne abbiamo poco. Adesso che avete avuto la realizzazione dovete pensare che cosa avete fatto finora, quali scopi avete raggiunto.
Ma ho anche scoperto che in Sahaja Yoga ci sono tante strane idee. Come per esempio certi rituali che vengono adottati, di cui si parla, che si prescrivono agli altri. E’ un orientamento verso il potere: vogliono opprimere gli altri, prendere il comando, spaventare la gente e fingere di essere molto in gamba. Alcuni di loro sostengono: "E’ Mataji che ha detto così, sono idee di Mataji". Sono attrattai dal potere, sono dei manipolatori, ecco perché parlano così. Chiedete loro: "A quanta gente avete dato la realizzazione?" E’ la cosa più importante, per determinare quanto qualcuno sia davvero positivo.

Parlare dei difetti degli altri, di quello che non va bene in Sahaja Yoga, è solo un comportamento che appartiene ad un periodo preliminare di Sahaja Yoga, e che adesso deve finire.
Quando uscirà questo libro, tutto il mondo saprà del nostro lavoro e nessuno potrà più smentirci. Ma adesso dovete rendervi conto che, una volta ottenuto un simile riconoscimento, dobbiamo esserne degni. Le nostre capacità devono arrivare a un certo livello, senza mancanze. Alcuni Sahaja Yogi, e soprattutto alcune Sahaja Yogini,  non conoscono molto di Sahaja Yoga: non sanno niente dei chakra o delle Divinità, non sanno niente: come possono essere dei Sahaja Yogi? Invece dovete sapere tutto. Si è Sahaja Yogi dentro, non di fuori. Dentro di voi dovete possedere la conoscenza dei chakra e di come funziona Sahaja Yoga, e di come può aiutare.

Se io sono la fonte di questa energia, e voi sapete molto bene che lo sono, allora anche voi dovete raggiungere un certo livello di perfezione nel trattare con la gente e nel portarla a Sahaja Yoga. E’ un lavoro molto importante quello che dovete fare: portare chi è un Sahaja Yogi in  Sahaja Yoga. Ma ho visto che alcuni non riescono, e me ne sorprendo. Vivono in una nazione, appartengono a quella nazione, e non gli importa niente della loro patria. Saranno biasimati: "Perché non avete fatto nulla? Perché non avete trovato il modo di convincere almeno i vostri connazionali?"
Così Sahaja Yoga d’ora in poi crescerà. Ma non potrà crescere grazie a un Paese soltanto, o a due, ma tutti i Paesi del mondo dovranno entrare in Sahaja Yoga. Adesso abbiamo libri che ne parlano, per convincere la gente.

Ma un’altra cosa che ho scoperto è che quando i Sahaja Yogi cominciano a diffondere Sahaja Yoga, allora salta fuori il loro ego. Pensano di essere grandi Sahaja Yogi, grandi leader, e tante idee sciocche entrano nella loro testa.
E’ sbagliato. Dovete pensare in maniera molto umile. Più ottenete e più dovete essere umili, come un albero che si piega quando è carico di frutti. Ma questa umiltà è molto difficile da raggiungere, perché la cultura dell’Occidente non è una cultura di umiltà, ma di aggressività, di dominazione. Gli occidentali pensano di avere fatto chissà che, dominando: sono arrivati dappertutto, hanno ottenuto grandi cose. Ma che cosa hanno ottenuto davvero? Niente. Nei paesi occidentali la gente si droga. Ma perché si drogano tanto, o fanno le altre cose peccaminose che fanno, che non voglio nominare ma che voi conoscete bene? In India, che è un paese molto più povero, non ci penserebbero nemmeno a comportarsi così. Ma queste cose sono intorno a voi, così cercate di scoprire che cosa non funziona e dove non funziona, e come potete correggere la situazione, se potete portare aiuto.

Adesso, come vi ho già detto, daremo vita a una specie di organizzazione per il bene degli esseri umani, però tutti voi potrete fare, nel vostro Paese, qualcosa del genere. Ma prima di tutto dovete liberarvi del vostro ego. Allora soltanto la vostra attenzione sarà stabile. Dovrebbe essere facile per voi, perché adorate Gesù Cristo e Gesù risiede nell’Agnja chakra. Adorate Cristo, ma in voi non c’è l’umiltà di Cristo, c’è invece l’opposto. Dappertutto è successo così, cioè che la gente fa il contrario di quello che insegna la religione a cui appartiene. Per esempio la religione hindu, o meglio la filosofia hindu, sostiene che lo Spirito risiede in ogni essere umano. Ma allora come ci possono essere caste differenti, persone considerate superiori e altre considerate inferiori?

D’altra parte, Cristo aveva detto che bisogna perdonare. Perdonate tutti e diventate umili. Ma i cristiani non sanno che cosa sia l’umiltà. Sia gli uomini che le donne sono così, e non fanno altro che litigare. Nessuno è umile, pacifico. In maniera molto artificiosa si mostrano filantropi, ma dentro il loro cuore non trovo che ci sia amore o compassione, nel vero senso della parola. Dobbiamo capire che alla fin fine non possiamo continuare a fare cose artificiose, buone per ingannare gli altri, ma dobbiamo davvero diventare come dovremmo essere. Soltanto allora avrete fatto il lavoro per cui siete nati in questa epoca particolare, l’epoca ella fioritura.
Altrimenti avreste potuto nascere prima, e le cose sarebbero state differenti. Ma dato che siete nati in una maniera speciale, allora cercate di capire il vostro valore, quello che siete, cercate di avere rispetto per voi stessi e di fare cose che sono importanti come Sahaja Yogi.

Naturalmente avete il vostro lavoro e tanti altri impegni, ma sarete meravigliati di constatare che, se fate il lavoro di Sahaja Yoga, avrete più tempo per tutto. Quando vi dedicate al lavoro di Dio, Dio lavora per voi e vi stupirete di avere tanto tempo per fare le cose giuste.
Adesso sta a voi fare introspezione. Adesso l’Adi Shakti in persona è venuta. Ma appaio come una persona molto semplice. Ho un atteggiamento molto umile, e si finisce per dare per scontata la mia presenza. Io non voglio punirvi, ma finirete per punirvi da soli, finirete per diventare inutili, se non badate a voi stessi e non crescete.
La scoperta di questo scienziato russo è tanto importante, anche se non mi ha mai conosciuto prima. Nonostante sappia tante cose, è molto umile. Mi ha detto: "Sono qui, seduto davanti a Chi ha creato l’universo, eppure mi sento così normale." Gli ho chiesto: "Che cosa pensava che succedesse? E’ un bene che non senta la mia presenza troppo opprimente, dominante. Ne sono felice." Mi ha risposto: "Sento soltanto l’amore, la compassione."

Ecco il punto! Bisogna sapere che dobbiamo avere soltanto amore e compassione. Compassione e amore per noi, nel senso che non dobbiamo fare del male a nessuno. Dire certe cose, ferire, è un grande peccato. Ma qualcuno ci prova gusto, forse pensa di essere in gamba. Non è così. Quando parlate, dovete dire cose che siano buone,  rasserenanti.
E poi c’è gente che si arrabbia, di tanto in tanto. Devo proprio dire che dovete tenerlo a bada, questo carattere collerico. Non ha niente a che fare con voi. Poi ci sono persone che sono orientate verso la ricerca del potere in maniera molto sottile. Conoscono parecchi trucchi e metodi per controllare gli altri. Ma che cosa guadagnerete facendo questo? Forse sarete un po’ più popolari, raggiungerete una certa posizione. Ma in fondo non è gran cosa e non vi aiuterà. Quello che vi aiuterà veramente è diventare un perfetto canale per Sahaja Yoga. Se lo diventerete, sarete stupiti di quanto sarete aiutati.

Così dico a voi occidentali di sviluppare l’umiltà. E’ molto importante. In Russia la gente non è soltanto umile, ma ha una tale dedizione! E’ incredibile, non alzano nemmeno lo guardo verso di me. E lo facevano anche prima della scoperta dello scienziato. Sono così buoni, umili e pieni di amore. Perfino i bambini mi portano dei regalini, e sono così dolci. E’ sorprendente che abbiano raggiunto un simile livello. Penso che, in occidente, la Russia sarà il Paese che raggiungerà un altissimo livello spirituale, e questo significa che saranno le persone più potenti.
Scoprite che cosa c’è da fare nei vostri Paesi, e come potete farlo. Ci sono tante cose che potrete fare con molta facilità, se capite che siete lo strumento del Divino. E allora il vostro temperamento cambierà e diventerete persone molto dolci, gradevoli, e tutti penseranno di voi che siete dei santi.

La scoperta dello scienziato russo non è una scoperta per me, ma per il mondo intero. E sono sicura che quando sarà nota a tutto il mondo e consolidata, le cose cambieranno in meglio per voi e anche per me.

Che Dio vi benedica!

