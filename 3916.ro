Shri Bhairavanath Puja

06 august 1989 - Garlate, Italia

Astăzi ne-am adunat aici pentru a oferi o Puja pentru Shri Bhairavanath. Cred că nu am înțeles însemnătatea lui Shri Bhairavanath care aleargă în sus și în jos pe Ida Nadi.

Sahaja Yoghin: Pot să traduc ce ați spus, Shri Mataji?

Shri Mataji: Da, te rog chiar.

(Sahaja Yoghinul traduce în italiană)

Ida Nadi este canalul (nadi) lui Chandrama, canalul lunar. Acesta este canalul care ne răcorește, care ne calmează. Deci rolul muncii lui Shri Bhairavanath este acela de a ne răcori, de a ne calma. Spre exemplu oamenii au un temperament aprins, din cauza egoului lor, a ficatului lor, oricare ar fi motivul. Și dacă o persoană se mânie foarte tare, Shri Bhairavanath îi joacă feste pentru a o răcori, pentru a o calma. El organizează totul sub propriul său control cu ajutorul ganasurilor, cu ajutorul lui Shri Ganapati, pentru a vă domoli temperamentul, pentru a vă reechilibra. Deci dacă o persoană este foarte colerică și își pierde complet controlul, atunci într-un fel sau altul Bhairavanath va pune ceva la cale cu ajutorul lui Shri Hanumana, de asemenea, pentru a demonstra că mânia este un lucru rău, stupid.

Deci, de exemplu, în cazul celor care sunt depresivi sau care merg pe stânga, Shri Hanumana încearcă fără îndoială, să îi ajute să iasă din acea stare. Shri Bhairavanath însă îi ajută încă și mai mult să iasă din acea stare. Ei bine, o persoană care este pe stânga nu poate fi colectivă. Este foarte dificil pentru o persoană care este foarte pe stânga, care este tot timpul tristă, nefericită și îngrijorată, să simtă bucuria colectivității. În timp ce o persoană colerică, o persoană pe dreapta fără îndoială, nu se bucură nici ea de colectivitate, și nu permite nimănui să se bucure de colectivitate, dar încearcă să fie în colectivitate pentru a se remarca. O astfel de persoană încearcă să-și arate superioritatea, să arate că este o persoană superioară - în mod firesc deci, nu se poate bucura de colectivitate. La polul opus, o persoană depresivă gândește tot timpul: „Nimeni nu mă iubește, nimănui nu-i pasă de mine, sunt atât de deprimat”, una, alta, așteptând tot timpul ceva de la ceilalți, fiindu-i imposibil la rândul ei să se bucure de colectivitate. O astfel de persoană pe stânga vede partea negativă în absolut orice.

Spre exemplu zilele trecute am fost la Moscova, iar cu noi era o doamnă - Sahaja Yoghină, o Sahaja Yoghină pe stânga. Am ieșit să luăm masa și chiar atunci a început ploaia și nu am putut găsi un taxi. Dar apoi a apărut o mașină așa că am ajuns unde ne propusesem. Când am ajuns, ni s-a spus: „Ați ajuns foarte târziu și va trebui să stați în partea cealaltă” - așa că a trebuit să ne așezăm pe alte locuri, care erau mai scumpe. Această doamnă a început să spună: „Câte probleme: nu am găsit taxi, plouă, nu am mai găsit locuri.” Am spus: „Totul este pentru a ne amuza - nu sunt probleme.” Ar trebui să renunțați la cuvântul „problemă”. „Problemă” este un cuvânt nou pe care l-am învățat, pentru că noi foloseam cuvântul „problemă” numai la geometrie, când eram la școală.

Ei bine, acest tip de atitudine negativă, de a vedea totul într-o manieră negativă, este modul în care ne deteriorăm cu adevărat partea stângă. Însă la un moment dat a venit domnul care ne invitase de fapt spunând: „Noi eram în partea cealaltă și vă așteptam”. Așa că ne-am alăturat lor, mâncarea a fost foarte bună, totul a decurs minunat. I-am spus deci acelei doamne: „Vezi, numărai toate ghinioanele și nu vedeai latura amuzantă.” „Ce să fac?”, M-a întrebat. „Spune numele lui Shri Bhairava, stai cu mâna stângă către fotografie și mâna dreaptă spre pământ - astfel toți acei bhoots ai negativității vor pleca.”

Deci Shri Bhairava poartă tot timpul o flacără în mână, ține tot timpul o flacără în mână. Și aleargă în sus și în jos pe Ida Nadi, pentru a face lumină și voi să puteți vedea că nu e nimic negativ. Iar negativitatea vine în interiorul nostru în multe feluri. Una dintre negativități este cea care ne face să simțim: „Acesta este ceva al meu”. Spre exemplu: „copilul meu”, „soțul meu”, „proprietatea mea” - al meu. Și odată ce vă atașați în acest mod de copiii voștri, constatați că ei înșiși devin negativi. Dar dacă doriți să fiți pozitivi, este foarte ușor. Și pentru asta trebuie să vă urmăriți  atenția - unde este ea. Vedeți voi doar problema, sau vă amuzați de acea întâmplare?

Există oameni care nu pot glumi cu privire la nimic. Dacă e o zi însorită, se vor plânge: „Oh, Doamne, ce zi însorită!” Iar dacă este înnorat, vor spune: „Oh, ce zi!” Nimic nu-i poate mulțumi. Dar a te bucura de partea pozitivă în orice lucru negativ - asta este calitatea unui Sahaja Yoghin. Negativitatea nu există de fapt, este doar ignoranță. Nu este nici ignoranță, fiindcă nici ignoranța nu există. Dacă totul este Puterea Atotpătrunzătoare, cum ar putea exista ignoranță? Dar presupunând că fugiți și vă ascundeți în faldurile acestei puteri, veți spune că există negativitate. De exemplu ascunzându-vă într-o peșteră și închizând-o complet, veți spune că nu există deloc soare.

Deci acești oameni, care nu pot deveni colectivi, sunt fie pe partea dreaptă, fie pe partea stângă, dar mai mult pe partea stângă. Dar oamenii pe partea stângă pot fi colectivi în lucruri negative. Se spune că există o mare fraternitate a bhoots-ilor. Să zicem că vedeți niște bețivi adunați la un loc. Își spun unii altora: „Sunt atâtea probleme, probleme ecologice...” Ei sunt bețivi, sunt complet beți, dar spun: „Există tot felul de probleme. Când se vor sfârși toate aceste probleme?” Altul îi răspunde: „Stai să vezi, am auzit că vine sfârșitul lumii foarte curând.” Apoi al treilea spune: „Ce bine că se va sfârși cu noi toți și gata!” Iar al patrulea spune: „Dar ce se va întâmpla cu barurile noastre?” „Nu contează. Dacă noi nu mai suntem, ce mai contează?” - îi răspund ceilalți. Așa lucrează fraternitatea acestor bhoots (entități negative). Ei nu pot vedea partea amuzantă, nu se pot bucura de nimic și devin foarte așa-zis „meditativi”, cu un aer de oameni înalt-spirituali, superiori - în negativitate! Dar acești oameni sfârșesc prin a deveni lunatici, în timp ce oamenii pe dreapta sfârșesc prin a fi nerozi.

Odată am fost la un azil de nebuni și acolo am întâlnit o doamnă - părea să fie normală la prima vedere - vreau să spun că Eu am crezut că este normală, așa că am început să vorbesc cu ea. Iar ea spunea, aparent înțelept: „Știți, cumnatul meu este acolo, și are nevoie de ajutor, nu-i așa? Nu ar trebui să facem una, alta...” Îmi spunea tot felul de lucruri, ca și cum ar fi fost foarte drăguță, bună dar nimeni nu o iubește. Mi-a spus: „Simt o mare nesiguranță”, tot felul de lucruri. La un moment dat a venit doctorul, iar ea a început să-l insulte, să țipe la el. „Ce se întâmplă?” - M-am întrebat. Atunci doctorul a chemat personalul spunând: „Țineți-o pe femeia asta!” Mi-a spus: „Este cea mai violentă dintre bolnavii mintal. De ce stați de vorbă cu ea?” Am avut o migrenă, dar nu am realizat că era nebună. Poate că în prezența Mea bhoot-ul a fugit și încerca să joace feste, dar puteți vedea asta clar.

Deci aceste atașamente emoționale prea puternice, să vă îngrijorați emoțional pentru cineva, gândind: „Este copilul meu”, „este al meu”, un lucru sau altul, irosindu-vă tot timpul viața prețioasă pe astfel de situații - nu este un stil de viață potrivit unui Sahaja Yoghin. Dacă un Sahaja Yoghin nu poate deveni colectiv, trebuie să știți că el nu este un Sahaja Yoghin. Așadar trebuie să știți că aceasta este munca lui Shri Bhairavanath în interiorul nostru. El are și rolul de a ne da lumină când suntem în întuneric, adică de a distruge toate entitățile negative (bhoots) din noi, și de a distruge toate ideile negative, ideile ciudate privind atașamentele, precum și depresia. Deci astăzi sunt foarte fericită că îl venerăm pe Shri Bhairava, pentru că este foarte conectat cu Shri Ganesha. Așa cum știți, Shri Ganesha se află în Muladhara, în timp ce Shri Bhairava se mișcă pe partea stângă trecând apoi în partea dreaptă a capului.

Deci toate tipurile de condiționări, de obiceiuri pot fi învinse cu ajutorul lui Shri Bhairavanath. În Nepal avem o statuie uriașă a lui Shri Bhairavanath care este de fapt un swayambhu. Iar oamenii de acolo sunt mai mult pe stânga, deci se tem de Shri Bhairavanath. Așa că dacă cineva are un obicei rău - de a fura, să zicem - este dus în fața lui Shri Bhairavanath aprinzându-se și o flacără. Vreau să spun că poliția îi duce acolo și le cere: „Vorbiți în fața lui Shri Bhairavanath, mărturisiți.” Iar ei mărturisesc faptele rele pe care le-au făcut. Deci Shri Bhairavanath ne ferește de asemenea de tendința de a face fapte rele, fapte viclene - precum hoția. Orice credem că putem face în secret, că putem ascunde, nu putem ascunde de Shri Bhairavanath și dacă nu vă schimbați, El vă expune complet. Așa i-a expus pe toți acei falși guru oribili.

Deci astăzi suntem aici pentru a venera această mare zeitate a lui Shri Bhairavanath care s-a încarnat pe acest pământ mai târziu, iar în cele din urmă a venit și în forma lui Shri Mahavira. El stă la poarta Iadului și-i împiedică pe oameni să cadă în Iad. Dar dacă voi vreți să mergeți în Iad, dacă e dorința voastră, dacă vreți din răsputeri să mergeți în Iad, atunci El vă lasă: „În regulă, poți să mergi”. Dar așa cum știți și Iadul este plin de oameni acum, deci mai bine încercați să luptați cu negativitatea voastră și să deveniți persoane vesele, care se bucură de ceilalți și îi iubesc. Nu ar trebui să vă îngrijorați de ceea ce vă fac ceilalți, ci gândiți-vă doar la ce puteți face voi bun pentru ei.

Deci astăzi îi oferim lui Shri Bhairavanath o Puja specială pentru ca El să ne dea simțul umorului, al bucuriei și al veseliei.

Dumnezeu să vă binecuvânteze!
