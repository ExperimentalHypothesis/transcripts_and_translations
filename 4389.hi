29 अक्टूबर 1989
Diwali Puja
Montecatini Terme (Italy)
Talk Language: English | Translation (English to Hindi) - Draft
परम पूज्य श्री माताजी निर्मला देवी,

''ये दुनिया आप की समस्या है'

दीवाली पूजा,

मोंटेकाटिनी टरमे,इटली

29 अक्टूबर, 1989

मुझे लगता है कल हमने एक साथ बहुत अच्छा समय बिताया, और हम ने वास्तव में दीवाली का बहुत आनंद लिया। मैंने इतना आनंदमय सागर कभी नहीं देखा, बिल्कुल तूफ़ान में बहता हुआ। मुझे लगता है, कि हमने दिवाली पूजा का उद्देश्य कल ही प्राप्त कर लिया -’ईश्वर के प्रेम के आनंद को अनुभव करना’।

‘दीवाली’ शब्द ‘दीपावली’ से आता है मतलब दीपों की पंक्तियाँ। पहली बार ये उत्सव मनाया गया, क्योंकि हजारों वर्ष पहले, श्री राम का इस दिन राज्याभिषेक हुआ था। इसका अर्थ की मनुष्यों के 'कल्याण’ का राजतिलक हुआ, उसे स्वीकारा गया। श्री राम के जीवन में आप देखते हैं, एक आदर्श व्यक्तित्व को राजा बनते हुए दर्शाया गया है, जिन्हे सुकरात ने परोपकारी राजा 'बेनोवलेंट किंग' कहा है।

तो ये एक आनंदमय बात थी, कि एक परोपकारी राजा का राजतिलक हुआ है। इसका अर्थ है, कि हमें एक ऐसा राजा बनाना होगा जो परोपकारी हो। यह तभी संभव है, जब राजा को चुनने वाले लोगों के मन में सभी लोगों की भलाई के अलावा और कोई विचार न हो। तो हम इस निष्कर्ष पर पहुंचते हैं, कि उन्हें सहज योगी होना होगा, क्योंकि अन्य लोग सोचते हैं, कि हमारे पास जो शक्ति होगी उससे हमें कितना धन, मिलेगा। कुछ लोग सोचते हैं, कि हम कितने शक्ति-उन्मुख हो सकते हैं? कुछ लोग सोचते हैं कि, "मैं कितने देश जीत सकता हूँ?" या कोई अन्य प्रभुत्व।

तो हमारे पास दो प्रकार के सिद्धांत हैं- जैसा कि हम देखते हैं, एक साम्यवाद है और दूसरा लोकतंत्र है। जहां एक शक्ति-उन्मुख है, दूसरा धन-उन्मुख है, और दोनों ही मामलों में हम कहते हैं, कि यह सब विफल हो गया है। और यह जानना आप सभी के लिए एक अच्छी खबर है, कि रूस जो एक ऐसा देश था, जिसे पूरी तरह से भय में शासन चलाने के लिए जाना जाता था, सहज योग के लिए सबसे अच्छा देश बन गया है। यह महाशक्तियों में से एक है। जब सरकार ऐसी होती है, तो मुझे लगता है कि लोग बेहतर होते हैं। उनके पास व्यक्तिगत स्वतंत्रता की ये गलत धारणाएं नहीं हैं। वे यह नहीं सोचते कि, "आह, क्या ग़लत है?" मैंने उनसे कहा, “आप को अपने सिर में तेल लगाना होगा वरना आप गंजे हो जायेंगे।" अगले दिन उन सभी का तेल ख़त्म हो गया! किसी का अवमानना करने का मतलब ही नहीं!

तो जिस प्रकार की आज्ञाकारिता उनमें है, अपने देश की शुरुआत से ही, वह आज्ञाकारिता की भावना इतनी महान है, आप उन्हें कुछ भी कहें, वे तुरंत उसे करते हैं। एक नहीं, हजारों! हॉल में एक हजार लोग बैठे थे। फॉलो-ऑन पर दो हजार लोग बाहर मेरी प्रतीक्षा कर रहे थे। कल्पना कीजिए कि वे कितने बुद्धिमान और गहन हैं!

जबकि पश्चिम में हम अपनी तथाकथित आज़ादी के विचार में खोए हुए हैं, “इसमें ग़लत क्या है?" लेकिन अगर आप देखें तो असल में हम गुलाम हैं। कोई भी फैशन शुरू हो, तो हर कोई उसे करना शुरू कर देता है। लेकिन क्यों? हम उन फैशनों का पालन क्यों करते हैं? हमें देखना होगा कि हम गुलाम क्यों हैं। क्योंकि अगर हम ये पसंद नहीं करेंगे, तो दूसरे हम पर हँसेंगे। वे हमारा मज़ाक उड़ाएँगे। क्योंकि वे हमारी आलोचना करेंगे, इसलिए क्योंकि उन्हें आलोचना करने की आजादी मिल गई है, हम ऐसे लोगों से डरते हैं, जो आलोचना कर सकते हैं। और अब आलोचना करने वाले लोग उनकी आलोचना कर रहे हैं। आलोचकों के आलोचक होते हैं। उनके आलोचक होते हैं, अन्य आलोचक होते हैं, और एक के बाद एक आलोचक होते हैं। तो केवल आलोचक ही पैदा होते हैं। परोपकार कहाँ है? परोपकार का तो प्रश्न ही नहीं उठता।

तो आज़ादी पसंद लोगों में, जिन्हें तथाकथित आज़ाद माना जाता है, परोपकार का विचार ख़त्म हो गया है। क्योंकि जो कुछ भी आपके लिए अच्छा है, जो कुछ भी आपके लिए कल्याणकारी है, वह केवल तभी समझा जा सकता है, जब आपके पास बुद्धि हो, जब आपके पास गहराई हो। लेकिन अगर आपके पास इस प्रकार की स्वतंत्रता है, कि आप मूर्ख  बन जाएं, और आपे से बाहर हो जाएं, तो आप जो चाहें करने लगते हैं। "क्योंकि हर कोई ऐसा कर रहा है, मुझे यह करना चाहिए। सब ऐसे ही गा रहे हैं, इसलिए मुझे यह अवश्य करना चाहिए।”

लेकिन यह विचार आता कहां से है? जहां से ये विचार आते हैं, वे उद्यमी हैं जो आपको बेवकूफ बनाना चाहते हैं, आपको गुलाम बनाना चाहते हैं, और यह गुलामी आपके लिए तथाकथित आजादी है। लेकिन वास्तव में, मुझे लगता है, कि यह पूरी तरह गुलामी है, क्योंकि वे जो कहते हैं, आप वैसा ही करते हैं। वे जो कहते हैं, आप उसी तरह व्यवहार करते हैं।

उस देश में कोई फैशन नहीं है, बहुत कम, बहुत कम महिलाएं फैशन करती हैं। और पुरुष भी बहुत सरल होते हैं। उनके पास कोई फैशनेबल चीजें नहीं हैं। उनके पास वही वस्तुएं हैं, जो सुविधाजनक हैं, उनकी जलवायु के लिए अच्छी हैं। वे यही पहनते हैं, चाहे आप हंसें या न हंसें। यहाँ हर कोई हँसता है। यदि कोई उन पर हंसता है तो वे कहेंगे, "यह बेवकूफी है, आप देखिए, मुझे तो उन पर दया आएगी, बस इतना ही।"

इसलिए हम को यह समझना होगा, कि यह राजा राम ही थे, जिन्हें राजा बनाया गया था, जिन्हे वास्तव में जनता द्वारा स्वीकार किया गया था। जैसे उनके सिर पर यह कहने के लिए ताज पहनाया गया था, कि परोपकार सबसे बड़ी चीज है। और जो कुछ भी हमारे लिए हितकारी है, उसे हमारी स्वतंत्रता में स्वीकार किया जाना चाहिए, यदि हम वास्तव में एक स्वतंत्र देश हैं।

लेकिन हम अंदर से स्वतंत्र नहीं हैं, लोग क्या कहेंगे इस बात से हम बंधे हैं, वे हमारी आलोचना करेंगे। क्या आप जानते हैं कि इस के फलस्वरूप देश (इटली) में कोई कला नहीं है। लेकिन मैंने रूस में कला का विकास होते देखा है। क्योंकि कोई भी कला आप (इटली आदि देशों में) तैयार करें, उसकी आलोचना होती है। इसलिए लोगों को सावधान रहना होगा। “यह इतना नहीं होना चाहिए, थोड़ा सा ये, थोड़ा सा वो।” वहां कोई भी कुछ भी कलाकृति नहीं बना सकता। कोई भी संगीतकार हो, इन देशों में उसकी आलोचना होती है। अगर आप वहां जाएं, संगीताकार जबरदस्त संगीतकार हैं। उनके यहां बहुत उच्च कोटि के संगीतकार हैं, बहुत उच्च कोटि के नाटककार, जैसे यहां हैं वैसे बिल्कुल भी उबाऊ नहीं।

अगर आप इंग्लैंड में किसी भी नाटक को देखने जाएं, वो इतना उबाऊ होता है कि आप को लगता है कि आप वहां से भाग जाएं, अत्यधिक उबाऊ! एक नाटक था, हम देखने गए, इसे "स्टार एक्सप्रेस" या "एक्सप्रेस स्टार" या कुछ और कहा जाता था। वहाँ कुछ भी नहीं था, सिवाय उन पहियों के जो गोल घूम रहे थे और घर-घर, घर-घर की आवाज हो रही थी! और कुछ भी नहीं था। तो कोई भी इससे पागल हो जाएगा, मैं आपको बताती हूं। हम बमुश्किल पंद्रह मिनट वहां रहे, सिरदर्द के साथ बाहर आये। हमें समझ नहीं आ रहा था, कि कहां जाना है।

तो इस प्रकार की आलोचना के साथ, जब हमारे पास केवल दूसरे की आलोचना करने, दूसरों का मज़ाक उड़ाने, दूसरों पर प्रतिक्रिया करने की स्वतंत्रता है, आप आनंद कैसे पा सकते हैं? दूसरों का आनंद लेने के लिए सबसे पहले, आपको दूसरे लोगों की अच्छाइयों को मानसिक रूप से ही नहीं, बल्कि हृदय से स्वीकार करना होगा, और वो हमारे इस देश का कल्याण लाएगा, जिसे हम ईश्वर का राज्य कहते हैं।

फिर दूसरे दिन वो था, जब नरकासुर का वध हुआ। अब नरकासुर वह था जो नर्क का शैतान था, कहते हैं। बहुत चालाक, बहुत चालाक, और वह देवी द्वारा मारा गया। वास्तव में उसे एक अन्य अवतार कार्तिकेय ने मार डाला था, लेकिन देवी ने उसे मारने की शक्ति दी। तो जब वह मारा गया, तो उत्सव मनाया गया क्योंकि दुष्ट मारा गया। परंतु आजकल ऐसा नहीं होता। आजकल दुष्टों को शांति का पुरस्कार मिल रहा है। तो इस प्रकार के विकृत मस्तिष्क का कारण क्या है? ऐसा कैसे है कि वे विकृति का उपयोग कर रहे हैं, ठीक उस के विपरीत!

इन चीज़ों को किस ने कार्यान्वित किया, उससे हमें फिर से वही तथाकथित दुष्ट बनने की भी आज़ादी मिलती है। तो हमें दुष्ट बनने की आजादी है। सबसे पहले हमें परोपकारी न होने की स्वतंत्रता है, और दूसरी हमें दुष्ट बनने की भी स्वतंत्रता है!

इसलिए हमारे भीतर के नरकासुर को मारना होगा, जो हमें बुराई सिखाता है। दूसरों की बुराई  करना सिखाता है। यदि आप दूसरों की बुराई करने में व्यस्त हैं, तो आप कभी आनंद नहीं ले सकते। क्योंकि आपको दूसरों की बुराई करने में मजा आता है। इसलिए इसका सामना अपने भीतर ही करना होगा, अन्य लोगों में नहीं। यह कहना बहुत आसान है, कि उस सहज योगी में पकड़ आ रही है, या यह सहज योगी ऐसा है, लेकिन यह कहना बहुत कठिन है,“माँ, मुझे पकड़ आ रही है। यह समस्या मेरे स्वयं के अंदर ही है।”

इसलिए जब आप स्वयं को देखना शुरू करते हैं, तो आपका हृदय खुल जाता है। जब तक आप अपने दिल को खोलना नहीं सीखेंगे, तब तक आप आनंद कैसे उठा सकते हैं? अपने हृदय को खोलिए!

बहुत से लोग बहुत सतही स्तर पर रहते हैं। ठीक है, उनमें से कुछ लोग कह सकते हैं कि “मैं भूत-प्रेत से ग्रस्त हूँ। माँ! मेरे अंदर ये भूत है।” क्यों? “मेरे अंदर ये यह संस्कार, वह संस्कार  है।" लेकिन क्यों? आप आनंद नहीं पाना चाहते? इसलिए स्वयं को देखें, स्वयं देखें। यह मेरा संस्कार है, "ठीक है, मैं तुम्हें ठीक कर दूंगी।" आईने में देखिए! अपने आप से कहें, “इस तरह के बेकार संस्कार मुझे कहां से मिले हैं, क्योंकि मैं एक भारतीय हूं, क्योंकि मैं एक फ्रेंच हूं, अंग्रेज होने के कारण।” हृदय को खोलिए! और हृदय को खोलना तभी संभव है, जब आपके हृदय पर बैठा नरकासुर हमेशा के लिए मारा जाए, ख़त्म किया जाए।

छोटी-छोटी चीज़ों में आनंद है। बहुत छोटी चीज़ों में भी ख़ुशी की लहर होती है। यदि आप संवेदनशील हैं, तो आप इसे पकड़ सकते हैं। और आनंद क्यों न लें? हम बेवजह ही इन मूर्खतापूर्ण संस्कारों को अपने सिर पर क्यों रखें, जिसका हम आनंद नहीं ले सकते। आनंद तो तभी संभव है, जब आप के हृदय में जो बैठा है, उसे आप बाहर निकलेंगे।

तो यह दिवाली का दूसरा भाग है, जिस में आपको अपना हृदय खोलना होगा। अपनी राष्ट्रीयता भूल जाइए, अपनी जाति भूल जाइए, सब कुछ भूल जाइए! यह सहज योगियों के पास एक अजीब तरह की चीजें हैं। सहज योगियों का सम्मान किया जाना चाहिए, उनके साथ इसी तरह का व्यवहार किया जाना चाहिए, या शायद यह कि हम कुछ महान हैं और वे अच्छे नहीं हैं। यदि आप सामूहिकता के साथ घुल-मिल नहीं सकते, तो आपके साथ कुछ गड़बड़ है। दूसरों के साथ कुछ भी गलत नहीं है। दूसरों में दोष निकालना आसान है। लेकिन क्या फायदा? यदि आप दूसरों में दोष ढूंढना शुरू कर देते हैं, तो आप शुद्ध नहीं हो जाते। मान लीजिए मुझे लगता है, कि आपके कपड़े साफ नहीं हैं। उससे मेरे कपड़े तो साफ नहीं होंगे न? यह इतना व्यावहारिक और सरल है, कि हमें स्वयं देखना चाहिए, कि हम में क्या खराबी है, और अपने आप को सुधारें, ताकि हम वास्तव में, वास्तव में, अपने दिल से आनंद ले सकें।

तीसरी एक बहुत ही सुंदर चीज़ है लक्ष्मी पूजा, यानी जिस दिन वे लक्ष्मी की पूजा करते हैं। मैंने आपको कई बार बताया है, लक्ष्मी का प्रतीक वास्तव में बहुत खूबसूरती से बनाया गया था। और ऐसा हुआ कि वह पानी से बाहर आई थीं। पानी के माध्यम से वह बहुत स्वच्छ निकलीं। और उन्हे कोई अहंकार नहीं है। वह खुद पर ज़ोर नहीं देती। वह दूसरों पर अपना दबाव नहीं डालती, लेकिन इंसान बिल्कुल इसके विपरीत है। अगर उसके पास पैसा है, तो वह हर समय घोड़े पर सवार रहते हैं। वे नीचे नहीं उतर सकते। उनसे बात करना असंभव है।

तो जिस व्यक्ति के पास पैसा है, वह वो नहीं जो लक्ष्मी की पूजा कर रहा है। वो "लक्ष्मी पति" नहीं है, जैसा कि उसे कहा जाता है कि वह धन का स्वामी है, क्योंकि वह (लक्ष्मी माता) सिर्फ कमल पर ही खड़ी होती हैं। क्या आप कल्पना कर सकते हैं, कि कमल पर खड़े होने के लिए वह कितनी हल्की होंगी? उनका शरीर बड़ा है, सब कुछ है, लेकिन वह कमल पर खड़ी हैं। वह अपना सारा भार अपने भीतर ले लेती है। वे अपना भार सोख लेती हैं, जैसा कि श्री कृष्ण ने वर्णन किया है, कि जैसे कछुआ अपने पैरों को अपने शरीर के अन्दर खींच लेता है, उसी प्रकार हमें भी धन का भार, आपके पद का भार, आपकी तथाकथित शिक्षा का भार, अपने कुलीन परिवार जिस में आप का जन्म हुआ, उस का सारा भार खींच लेना है। यह सब बकवास है, जो आपको एक भारी व्यक्ति बनाता है, बहुत तेजी से नीचे गिरने के लिए।

तो वह कमल पर खड़ी होती है, या एक तरह से तैरती है। और यह कमल कितनी सुंदर चीज़ है, कि वह कमल की किसी भी पंखुड़ी को नहीं छेड़ती, कुछ भी नहीं। वह बस शांति से संतुलन बनाकर खड़ी रहती हैं। जब तक आपके पास संतुलन नहीं हैं, तब तक आप कमल पर खड़े नहीं हो सकते। इसलिए वे बहुत संतुलित है। उनके गुरुत्वाकर्षण का केंद्र इतना संतुलित है, कि वह नीचे नहीं गिर सकती।

अब सहज योग में कुछ लोग हैं।, आप उनसे पूछें, "आप कैसे हैं?" [श्री माताजी संकेत करती हैं जिसका मतलब है 'ठीक है’] दस साल बीत गए, कभी-कभी ऐसे भी। [श्री माताजी एक और संकेत बताती हैं जिसका अर्थ है कि बिलकुल उल्टे] [हँसी का स्वर] क्यों? क्योंकि आपको धरती माता से, उसके व्यावहारिक पक्ष से जुड़ा होना चाहिए। यह कुछ भी नहीं है। कुछ हम हवा में लटके हुए हैं, लेकिन हम धरती माँ पर टिके हुए हैं, और हमारे साथ थोड़ी सी भी घटना घटती है, तो हम फिर से अपने संतुलन में आ जाते हैं।

तो यह उनकी स्थिति है, जब वह कमल में खड़ी होती हैं। अब उसके पास एक हाथ है, एक हाथ ऐसा [जो देता है], एक हाथ ऐसा [जो रक्षा करता है, और दो हाथ हैं जिन में फिर से कमल हैं। कल आप ने गुलाब देखे, गुलाबी उसकी खुशबू है, मुझे लगता है आसमान पर फैली हुई है। और वह गुलाबी है, गुलाबी क्योंकि इससे पता चलता है कि उनका घर, उनकी प्रकृति गुलाबी है, गुलाबी रंग आमंत्रण देता है, प्रेमपूर्ण है। वह एक बहुत प्यारी परिचारिका हैं। वे चाहती है कि हर कोई उसके घर में आये।

लेकिन अगर आप किसी अमीर आदमी को देखें, तो उसके घर के बाहर दस कुत्ते होंगे, और कोई भी घर के अंदर नहीं आ सकता। केवल कुत्ते और वह रहते हैं। वह इंसानों के साथ नहीं रह सकता। तो घर बंद है, दरवाजे बंद हैं, सब कुछ बंद है, पैसा स्थायी रूप से बंद है। तो, ऐसे व्यक्ति को लक्ष्मी पति नहीं कहा जा सकता, वह लक्ष्मी पति नहीं है, क्योंकि उसके पास एक आरामदायक, सुंदर - आरामदायक, मैं फिर से कहती हूं, आरामदायक घर होना चाहिए। "आरामदायक" का मतलब अस्पताल जैसा नहीं है, कुछ भी गिरता है, आप भयभीत महसूस करते हैं, "हे भगवान।” फिर आप इसे उठा लेंगे। "आरामदायक" का अर्थ है जहां आप आराम से हों। यह ठीक है, कि घर में, अगर कोई आता है और रहता है। फिर यह थोड़ा इधर-उधर होता है, इससे कोई फर्क नहीं पड़ता, फिर आप इसे ठीक कर लें, लेकिन इसका मतलब बेकार घर भी नहीं है। इसे बेकार घर नहीं लगना चाहिए, बल्कि एक घर जो आमंत्रित कर रहा है। जब लोग अंदर आते हैं, तो आप उन्हें बैठने की जगह देते हैं, और उन्हें आनंद देते हैं।

कम से कम भारत में ऐसा नहीं किया गया है। मुझे नहीं पता, अब हम काफी हद तक पश्चिमीकरण की ओर बढ़ रहे हैं, कि कोई भी कालीन पर कुछ गिरा देता है तो हम कभी भी उनकी उपस्थिति में उसे साफ नहीं करेंगे, क्योंकि यह बहुत बुरा व्यवहार है। कालीन मेहमान से महत्वपूर्ण तो नहीं? या यदि हम कोई चीज़ तोड़ देते हैं, मान लीजिए, एक गिलास, तो हम कहते हैं, "बहुत अच्छा, कुछ निकल गया, कोई बुरी चीज़ निकल गई।" या कोई थर्मामीटर टूट गया है तो हम वही बात कहते हैं।

ये सभी चीजें एक तरह से सिर्फ यह देखने के लिए होती हैं, कि हम कितने खुले दिल के हैं, या आपको यह बताने के लिए कि कुछ गलत हो रहा है। अगर कुछ गिर जाए तो सिर्फ देखें, कि आपके दिमाग में क्या चल रहा है। आप क्या सोच रहे हैं? क्या आप किसी के बारे में कुछ अजीब सोच रहे हैं, या कुछ गलत सोच रहे हैं?  फिर यह आप पर निर्भर है। अन्यथा सब कुछ अच्छा और सहज है।

तो हमारे पास एक और संस्कार है, जो एक बहुत ही अजीब संस्कार है, या तो हमारे पास सबसे घटिया घर होंगे या हमारे पास ऐसे घर होंगे जो सिर्फ अस्पतालों की तरह दिखेंगे, मनुष्य तो दूर, चूहा भी वहाँ प्रवेश नहीं कर सकता था। वे सारा पीतल चमका देंगे, वे सब कुछ चमका देंगे। उस विषय पर पति-पत्नी झगड़ेंगे। इसके लिए वे तलाक ले लेंगे । लेकिन उस घर में एक चूहा भी नहीं घुसेगा। मैंने ऐसे बहुत से घर देखे हैं

और मैंने इसके विपरित भी देखा है। वे जो सबसे घटिया हैं, जहां कोई बगीचा नहीं है, कोई फूल नहीं हैं, कुछ भी सुंदर नहीं है।  इसलिए, हमें इस अति या उस अति तक नहीं, बल्कि कुछ ऐसा बनना होगा जो दूसरों को, आगंतुकों को, आपके घर आने वाले लोगों को खुशी दे। हम बीमारों को शांत करें। लोगों को आपके घर आकर खुशी होनी चाहिए, इसलिए कोई दिखावा नहीं है। दिखावा करने के लिए नहीं, बल्कि उन्हें आरामदायक और बहुत खुश करने के लिए। यदि आपके अंदर लक्ष्मी सिद्धांत है, तो आप बहुत सी चीजें, बहुत दिलचस्प चीजें कर सकते हैं।

मैं एक बार एक चीनी सज्जन से मिली हूँ। उसके पास बहुत सुंदर घर था, सब कुछ था, और वह बहुत दिलचस्प था। उसने घर बहुत दिलचस्प, बहुत अच्छा, बहुत सुंदर बनाया था। और आपको उस घर में बिल्कुल भी आक्रामकता महसूस नहीं हुई। तो मैंने देखा, कि उनका भोजन कक्ष बहुत अच्छा, सुंदर, हरे संगमरमर और सफेद रोशनी से सजाया गया था। मैंने कहा, "काफ़ी महँगा होगा।" “नहीं, यही तो सुंदरता है। यह बहुत सस्ता है। आप देखिए कि मैंने इसे सस्ते में कैसे किया।” वह हर समय मुझे बताता रहता था, कि वह कैसे चीजें सस्ते में करता है, इसका मतलब है कि उसने कभी यह दिखावा नहीं किया कि यह महंगा है। लेकिन एक व्यक्ति जो आक्रामक है कहेगा, "ओह, तुम्हें पता है, यह मुझे इतने में, इतने में, इतने में मिला है।" परन्तु जो व्यक्ति तुम्हें आनन्द देना चाहता है वह कहेगा,  "नहीं, मैं आपको बताता हूं कि यह इतना सस्ता है, आप विश्वास नहीं करेंगे कि क्या  रकम है।" यह उस व्यक्ति का लक्षण है जो अपने मेहमानों को खुशी देना चाहता है, वह कभी यह कहने की कोशिश नहीं करेगा, "यह बहुत महंगा है, मैंने बहुत पैसा खर्च किया, यह ऐसा है, यह वह।" ये दिखावा है. और फिर अंततः आप तीन बार कहेंगे: "यह बहुत अच्छा है"। “तो यह आप का है। ले जाइए।" निःसंदेह वह आपको फर्श नहीं दे सकता। बाकी आप ले जा सकते हैं।

यही वह व्यक्तित्व है, जो आनंद देने वाला है।  कमल की तरह, जैसा कि मैंने आपको पहले भी बताया है, एक भृंग आता है, भयानक कांटेदार पैरों वाला एक काला भृंग, और रात में सोने के लिए इस कमल में प्रवेश करता है, आप देखिए।  और कमल उस पर अपना आराम फैला देता है, और बहुत आराम से सो जाता है। और फिर अगले दिन यह (कमल) खुल जाता है, इसलिए यह (भृंग) उड़ जाता है।  आपके घर, आपके आश्रम, आपके हृदय ऐसे ही होने चाहिए। सुंदर, ताकि कोई भी उस सुखदायक और आराम- दायक एहसास को महसूस कर सके, जब वे आप के साथ में हों। लेकिन ऐसा व्यक्ति नहीं जो प्रतिक्रियावादी हो। जैसे आप किसी के घर जाते हैं, और तुरंत कहते हैं, "मुझे यह कालीन पसंद नहीं है।” देखिए ऐसा कहना तमीज नहीं है, बेहद बुरा व्यवहार है। ऐसा कहना, यह कहना कि, "मुझे यह पसंद नहीं है," यह सहज योग में बदतमीजी है।

कोई भी संगीत जो आप सुनते हैं, मान लीजिए कि कोई संगीतकार है जो बहुत ऊँचे स्तर का हो सकता है, बहुत सामान्य स्तर का भी हो सकता है, आपको हर चीज़ का आनंद लेने में सक्षम होना चाहिए, अन्यथा आप सहज योगी नहीं हैं। यदि आप किसी संगीतकार की आलोचना करेंगे  कि, “हे भगवान, क्या संगीतकार है। वह इसमें अच्छा नहीं है, वह नहीं'' तो वह सुधरने वाला नहीं है। लेकिन अगर आप संगीतकार को प्रोत्साहित करते हैं, “ओह, आप बहुत अच्छे हैं। आप बहुत महान हैं।'' आप देखेंगे कि वह अगली बार बहुत बेहतर बजाएंगे। इसमें कोई झूठ नहीं है।

कुछ लोग सोचते हैं, कि यह ईमानदारी नहीं है। लेकिन इस प्रकार की बेकार, बिल्कुल घातक प्रकार की ईमानदारी सहज योग में नहीं चाहिए। आप अपने प्रति ईमानदार रहें, और किसी को अपनी राय बहुत ईमानदारी से बताने की जरूरत नहीं है। इन सभी ईमानदार विचारों को अपने तक ही सीमित रखें, और अपनी ओर निर्देशित करें।

जैसे आप किसी को देखते हैं। अब ईमानदारी से कहूं, तो आप उसे बताना चाहते हैं, कि उसने एक अजीब पोशाक पहनी हुई है, ईमानदारी से। बेहतर होगा कि आप अपने आप को देखें, कि आपने किस तरह की पोशाक पहनी है। और आपको उसे यह बताने का क्या हक है, कि उसने अजीब कपड़े पहने हैं? इसके विपरीत, आप कहें, "यह बहुत अच्छा है।" मुझे यह पसंद है। यह बहुत अच्छा है। यह अच्छा है, अच्छा है। अच्छा है।" वो कहेगा, "नहीं" लेकिन फिर वह कहेगा कि, "नहीं, इतना भी अच्छा नहीं है।" आप की (पोशाक) अच्छी है।” “ओह, आप इसे बहुत सस्ते में प्राप्त कर सकते हैं, आप देखिए, बहुत सस्ते में। मैं आपको बताऊंगी कहां से। और यदि आप चाहें तो इसे ले सकते हैं। मैं आप का ले सकता हूँ, आप मेरा ले लीजिए।”

तो मूल, सूक्ष्म बात यह है, कि आप अपने प्रेम से सभी को प्रोत्साहित कर रहे हैं। आप हर किसी की मदद कर रहे हैं। आप उनमें एक आत्मविश्वास पैदा कर रहे हैं। उनके व्यक्तित्व में एक तरह का तालमेल पैदा कर रहे हैं, जो बहुत सूक्ष्म है।

तो एक कमल ऐसे तलाब में खिलता है, जो इतना गंदा, अशुद्ध कीड़ों से भरा हुआ होता है, सब कुछ, जैसा कि हम आज की दुनिया को देखते हैं। लेकिन कमल अपनी सुगंध से उस पूरे तालाब को भर देता है, और उसे पूरी तरह ढक देता है, और आप भूल जाते हैं कि नीचे क्या है। इसमें बहुत बड़ी, बड़ी पत्तियाँ हैं, बहुत बड़ी पत्तियाँ हैं, आप देखते हैं, हाथी के कानों की तरह, जो पूरी चीज़ को ढक लेती हैं, ताकि आपको कोई गन्दगी या मैल न दिखे। आप को जो दिखता है वह सुंदर, स्वच्छ, बड़े पत्ते हैं। कभी-कभी वे एक "थाली" [प्लेट] की तरह होते हैं, एक बड़ी थाली की तरह जिसे हम खाने के लिए उपयोग करते हैं।

और फिर ये सारी चीजें आप से ढक जाती हैं।  इसमें कोई ईमानदारी नहीं है। वे कह सकते हैं, "हमें ईमानदार क्यों हों, सभी कीड़ों और गंदगी को ऐसे ही दिखने दें?” लेकिन ईमानदारी, ईमानदारी से यह समझने में निहित है, कि सहज योगी के रूप में आपका काम क्या है। आप ख़राब बिंदुओं को इंगित करने के लिए नहीं हैं बल्कि आप सभी ख़राब बिंदुओं, सभी खामियों को अपने प्रेम से ढकने के लिए हैं।  यह आपका काम है, और इसमें आपको ईमानदार रहना होगा। ईमानदारी की भावना, आजकल जिस तरह से स्वीकार की जाती है, उसने केवल धोखेबाज, ठग और चोर ही पैदा किये हैं। यहां तक की एक चोर को भी जीता जा सकता है। आप कर सकते हैं!

मैं आपको एक उदाहरण देती हूँ। दिल्ली के बाजार में मेरी मुलाकात एक लड़के से हुई। वह बेचारा बुरी तरह से घायल हो गया था। वह पीड़ित था, इसलिए मैं उसे कार में घर ले आई। तो परिवार में मेरे भाई और मेरे पति दोनों बहुत चिंतित हो गये। उन्होंने कहा, "यह कौन जीजाजी है, जिन्हें तुम बुला लाई हो?”  मैंने कहा, “वह मेरा भतीजा है।” ठीक है? उसे रहने दो। कोई बात नहीं, आप जो भी कहें, मैं उसे रखूंगी।”

तो मैंने उसकी देखभाल की। मैंने उसका इलाज किया। वह बिल्कुल ठीक हो गया। ये दोनों व्यक्ति उसके पीछे पड़ गए, “हम उसे पुलिस के पास भेज सकते थे, उसे पुलिस के पास भेज सकते थे। मैंने कहा, "चलो अब कोशिश करते हैं, देखते हैं, वह एक अच्छा आदमी है, वह ठीक हो जाएगा।"  “नहीं, उसे पुलिस के पास भेजो।” हो सकता है, मुझे नहीं पता, हो सकता है। और वे उसके पीछे पड़े रहे। दस दिन तक वह बिलकुल ठीक था, मैंने उसे आराम शांत किया। दसवें दिन के बाद वह इन दोनों व्यक्तियों से इतना तंग आ गया, कि भाग गया। और वह भाग गया, और वह क्या लेकर भाग गया, क्या आप जानते हैं? वह मेरे भाई और मेरे पति की सारी चीज़ें लेकर भाग गया। और उसने मेरे हार, मेरी घड़ियाँ, सब कुछ छोड़ दिया। [हँसी का स्वर] उसने उन्हें नहीं छुआ! उसने उन्हें नहीं छुआ!

[श्री माताजी किसी से, “हेलो! देखो जब मैं बात कर रही हूं, तो एक-दूसरे से बात मत करिए। यह एक नया सहज योगी है? उससे कहो कि बात न करे। जब मैं बात कर रही हूँ, तो बात मत करिए। यह तरीका नहीं है]

तो वह बस भाग गया। और कल्पना कीजिए, वह चला गया - मेरे पास एक हार था, एक बहुत अच्छा, सुंदर, महंगा हार, मुझे कहना चाहिए, मेरी माँ द्वारा दिया गया - उसने उसे नहीं छुआ।

उसने कुछ भी नहीं छुआ और उनके पर्स से, उनकी चीज़ों से, जो कुछ भी संभव था, वह ले गया, जो कुछ बचा था, वह सब कुछ ले गया। "अब," मैंने कहा, "अब पुलिस के पास जाओ।" [हँसी का स्वर] “ठीक है। क्या?”

तो, इस तरह से हम को यह जानना होगा, कि ईमानदारी आपके लिए है, दूसरों के लिए नहीं। दूसरों के प्रति ईमानदार रहने का प्रयास न करें। अपने प्रति ईमानदार रहें।  उस ईमानदारी को अपने तक ही रखें, क्योंकि शायद यह तर्कसंगत है, और हो सकता है कि यह सिर्फ आदत की बात है, कि आप दूसरों को चोट पहुँचाने की कोशिश कर रहे हैं। या आप दूसरों को खुश करने की कोशिश कर रहे हैं। अन्यथा बात मत करिए; बस चुप रहिए। यदि आप दूसरों को खुश करने के लिए कुछ कहने जा रहे हैं, तो बात करें; अन्यथा बात मत करिए। और आप आश्चर्यचकित होंगे, जब आप दूसरों को अच्छी बातें कहते हैं, तो आपमें कितनी अच्छाई आती हैं।

जैसे मान लीजिए कोई आकर मुझसे कहता है कि, “माँ, वह बहुत बुरा है। उसने मुझे बहुत परेशान किया है, इस चीज़ से, उस चीज़ से। मुझे वह पसंद नहीं है। तो मैं उससे कहती हूं, "नहीं, नहीं, वह तो तुम्हारी बहुत प्रशंसा कर रहा था।" यह ईमानदारी नहीं है, लेकिन मैं उससे कहती हूं। “वह आपकी प्रशंसा कर रहा था। वह आप से बहुत प्रेम दिखा रहा था। वह आपके प्रति बहुत दयालु है। वह मुझसे कह रहा था कि वह आप से बहुत प्यार करता है।” ये व्यक्ति बोला, क्या सच में?" "हाँ, उसने कहा था।" अगले दिन आप देखते हैं कि दोनो साथ साथ चले जा रहे हैं।

तो सहज योग में, एक बार जब आप अंदर आ जाते हैं तो बहुत कम, बाहर रह जाता है, बहुत कम इधर-उधर होता है। और उनमें से कुछ वास्तव में बहुत सतही हैं, लेकिन आपमें से अधिकांश के पास यहां छोटी मोटी कमियां बची है, और केवल यदि आप उस हिस्से को देख सकते हैं, तो आप उसे दूर फेंक सकते हैं, और आप लोग वास्तव में बहुत आनंदित व्यक्ति बन सकते हैं।

अब कुछ लोग ऐसे भी हैं, जो कभी मुस्कुराते नहीं, जो कभी हंसते नहीं। तो फिर आपको उन्हें गुदगुदी करने की अनुमति है। [हँसी का स्वर] यह अजीब है। ऐसा कहा जाता है कि आपको बच्चों की तरह बनना होगा। आप को बच्चों की तरह बनना होगा। आप किसी चीज से खेलते हो, फिर बात खत्म। फिर आप दूसरे के साथ खेलते हैं, ख़त्म। आप किसी भी चीज़ में शामिल नहीं होते। आप किसी भी चीज़ से आसक्त नहीं होते। जब तक आपके अंदर बच्चों जैसा हृदय नहीं होगा, तब तक आप सहज योग का आनंद नहीं ले सकते। यह किसी काम का नहीं। आप यहां वर्षों तक एक साथ रहेंगे; आप बिल्कुल बेकार रहोगे। विशेषकर यदि आप झूठे गुरुओं के पास से आ रहे हैं, तब तो बहुत मुश्किल है। क्योंकि मैंने झूठे गुरुओं के बारे में जो जाना है, वे कभी हंसते नहीं हैं, कभी नहीं मुस्कुराते। वे बहुत गंभीर हैं। केवल अपना पैसा लेते है, पीछे रखते है। इसलिए यह महत्वपूर्ण है कि हम बहुत प्रसन्न मूड में रहें, सतर्क रहें, जागरूक रहें और इसके पूरी तरह आनंद लें। वह लक्ष्मी के सिद्धांतों में से एक है।

अब दूसरी बात यह है कि, सुझाव बाएं हाथ का इस प्रकार है, मतलब वह दे रही है। जिस व्यक्ति के पास पैसा है उसे दान देना ही चाहिए, पोप (पादरी) को नहीं, मेरा ऐसा मतलब कभी नहीं है, लेकिन किसी ऐसे व्यक्ति को अवश्य देना चाहिए जिसे इसकी आवश्यकता है। लेकिन इतने गुप्त रूप से कि इस [दाहिने] हाथ को पता न चले, यह इतनी दूर है, यह [दाहिना हाथ ऊपर है]।

इस [बाएँ] हाथ को देना चाहिए, बस गुप्त रूप से। कभी-कभी किसी को पैसे देना मुश्किल हो जाता है। मुझे यह कठिन लगता है, क्योंकि मुझे लगता है, कि लोगों को यह पसंद नहीं आएगा। तो देने का एक तरीका है। देने के कितने प्यारे तरीके हैं। बस यह देखने का प्रयास करें, कि उस व्यक्ति को क्या पसंद है।

कभी-कभी बच्चे भी समझ जाते हैं। जैसा कि मैं जानती हूं, मेरी पोती के बारे में। उसने कहा, “नानी, इस लड़के के पास अच्छी चप्पल भी नहीं हैं। मुझे इसके बारे में बहुत बुरा लगता है।  लेकिन उसे कैसे दूं? वह मुझसे पैसे नहीं लेगा।” तो मैंने कहा, “तुम एक काम करो! तुम जाओ और उसके चप्पल में कुछ करो। तो वह गई और थोड़ा सा उसकी चप्पलें और खराब कर दीं, आप देखिए। जब वे साथ-साथ चल रहे थे तो वह टूट गईं। तो उसने कहा, "अरे देखो, तुम्हारी चप्पलें टूट गई हैं।" वह उसे एक चप्पल की दुकान पर ले गई और उसके लिए एक चप्पल खरीदी।  उसने कहा, "लेकिन मेरे पास पैसे नहीं हैं।" (नातिन ने कहा) “नहीं, तुम बस ले लो! इन्हे ले लो! कोई बात नही! अगर तुम लोगे तो मुझे बहुत ख़ुशी होगी।” इस प्रकार !

यह सुनने और करने में कितना मधुर है, यह कितना सुंदर होगा! हम सब कुछ सुनना पसंद करते हैं, हम फिल्म में, टेलीविजन में सब कुछ अच्छा देखना चाहते हैं, लेकिन जब बात हमारी आती है तो हम अलग होते हैं। जब हम किसी सास को अपनी बहू पर अत्याचार करते देखते हैं, तो हम हमेशा कहते हैं: "ओह, देखो उसे, वह कितनी क्रूर है।" लेकिन हम यह नहीं देखना चाहते, कि हम भी वैसे ही हैं।

इसलिए सहज योग में क्रूरता का प्रश्न ही नहीं उठता। सवाल ही नहीं उठता! किसी को भी किसी के प्रति क्रूर नहीं होना चाहिए, किसी को भी क्रूर होने का अधिकार नहीं है, चाहे वे नेता हों या गैर-नेता हों या कुछ भी हों। वैसे भी आपका किसी के प्रति क्रूर होने, किसी को ठेस पहुंचाने का कोई अधिकार नहीं है। हम खंजर नहीं, कमल हैं। हां, किसी को मारना है तो कमल से मारो। यह बहुत नाजुक चीज़ है। लेकिन इसे तभी समझा जा सकता है जब आप इसकी गहराई में, सहज योग में जाएं, अन्यथा इसे समझा नहीं जा सकता। अब संत तो संत होता है। वह क्रूर नहीं हो सकता, वह क्रूर बन नहीं सकता। कोई जरूरत नहीं है! क्रूर होने की क्या जरूरत है?

तो एक हाथ से दान अर्थात् 'देना’ चाहिए। गुप्त तरीके से देना। मुझे कुछ भी देने की कोई आवश्यकता नहीं है। मैं आप से कहती रहती हूँ, "मुझे कुछ मत दो।” कुछ भी नहीं लेना चाहती। यदि आप मुझे कुछ भी देंगे, सोना या चाँदी, तो मैं इसे यहीं छोड़ दूंगी। मैं इसे नहीं ले सकती।  इसका कारण यह नहीं है, ऐसा नही है, कि मैं इस बात की सराहना नहीं करती, कि आप मुझसे प्रेम करते हैं, परंतु मेरे लिए एक फूल ही काफी है। लेकिन जिस व्यक्ति को कुछ चाहिए, तो आप को अवश्य देना चाहिए।  मैं बहुत आत्मनिर्भर हूं, आप यह अच्छी तरह से जानते हैं, कि मैं कहीं भी रह सकती हूं। मैं सड़क पर रह सकती हूं, मैं कहीं भी रह सकती हूं, मुझे कोई समस्या नहीं है, मैं भोजन के बिना रह सकती हूं, कोई समस्या नहीं।

ठीक है, भक्ति में आप मुझे कुछ देना चाहते हैं, लेकिन मैं कह रही हूँ, "मुझे मत दीजिए।" यदि आप मुझे कुछ भी महँगा देंगे, तो मैं उसे यहीं छोड़ दूंगी। मैं इसे नहीं लूंगी।” और हमने अब एक कानून या विनियमन, सब कुछ पारित कर दिया है, लेकिन मुझे आशा है कि आप मेरी बात सुनेंगे।

तो जरूरत इस बात की है, कि हमें यह पता होना चाहिए, कि दूसरे व्यक्ति के पास क्या कमी है, उसे किस चीज की जरूरत होगी? आप को पूजा के लिए चाँदी चाहिए, ठीक है, मैं आप को चाँदी दूंगी, ठीक है! लेकिन इतने प्यारे तरीके से, कि आप को लगता ही नहीं कि मां हमें दे रही है। इसलिए सही समय पर, सर्वोत्तम अवसर पर, कुछ देने का भाव होना चाहिए। यह भी एक बात है। जैसे एक कैमरामैन को पता होता है, कि कब क्लिक करना है, उसी तरह जब देने की बात हो तो आपको भी पता होना चाहिए, कि कब क्लिक करना है। विषम समय में यदि आप किसी को कुछ देते हैं, तो यह बहुत दुख देने वाली बात हो सकती है। यदि आप विषम समय में किसी को कुछ देते हैं, तो व्यक्ति को बहुत दुखी हो सकता है।

आपके पास इस तरह की बहुत सारी कहानियाँ हैं। जैसे सुदामा की वह बात है। जब वह श्री कृष्ण से मिलने गए थे, और श्री कृष्ण ने उनके लिए शोभा यात्रा निकाली। वे कुछ मोतियों से उसकी नजर उतार रहे थे। तो सुदामा ने कहा, “एक मोती मेरी भी झोली में गिर जाये।” वह बहुत गरीब थे। लेकिन जब वह वापस गए तो उन्होंने देखा, कि उसका घर श्री कृष्ण ने सोने का बना दिया था। यह बहुत आश्चर्य की बात थी! तो इससे दिल बुलंद हो जाता है। तो ये  बुलंद करने वाला होना चाहिए, सनसनीखेज नहीं। परंतु यह बुलंद होना चाहिए, और इससे व्यक्ति को मदद मिलती है, क्योंकि आप आध्यात्मिक विकास के लिए जो कुछ भी देते हैं, वह सबसे अच्छी चीज़ है, जो आप किसी को भी दे सकते हैं। यहाँ तक कि भौतिक चीज़ों में भी। भौतिक चीज़ों में भी, आप आध्यात्मिक विकास के लिए कुछ न कुछ देते हैं। यदि आप इसके बारे में सोचना चाहते हैं, तो बहुत सारे तरीके हैं, किसी को कुछ ऐसा देना जिससे, आध्यात्मिक रूप से, उसे आराम महसूस हो, वह खुश और आनंदित महसूस करे।

फिर दूसरा हाथ [दायाँ] इस प्रकार है। यह हाथ बता रहा है कि तुम्हें रक्षा करनी है, तुम्हें रक्षा करनी है। मैंने सहज योगियों को देखा है, उनमें से कुछ जो बहुत सतही होते हैं, वे गैर सहज लोगों से हाथ मिलाते हैं। तुरंत, आप बिरादरी का पता लगा सकते हैं। अगर मैं एक महिला को दूसरी महिला के साथ जाते देखती हूँ, जिसके बारे में मैं जानती हूँ कि वह भूतनी है, तो मैं जान जाती हूँ कि वो भी वैसी ही होगी। संयोजन हमेशा इसी प्रकार काम करता है। अच्छे सहज योगियों की एक बिरादरी है, और बुरे सहज योगियों की एक बिरादरी है।

तो जब आप देखते हैं, तो यह [दाहिना] हाथ सभी सहज योगियों के लिए सुरक्षा है। हम सभी को एक-दूसरे की रक्षा करनी है, कोई भी आपको छूना नहीं चाहिए। निःसंदेह, मुझे हर समय आपकी सुरक्षा की चिंता रहती है। यदि कोई आता है, और किसी सहज योगी की आलोचना करता है, चाहे वह प्रधान मंत्री और अन्य कोई भी हो, मैं सहज योगियों के साथ खड़ी रहूंगी। मैं किसी भी अदालत या कहीं भी जाऊंगी, और उस सहज योगी के साथ खड़ी रहूंगी। यहां तक ​​कि, वह गलत भी हो सकता है, फिर भी मैं सहज योगी के साथ खड़ी रहूंगी, क्योंकि उनकी आत्मा वहां है।

इसलिए हमें रक्षा करनी होगी। हमें अपने बच्चों की रक्षा करनी है, हमें अपनी पत्नियों की रक्षा करनी है, हमें अपने पतियों की रक्षा करनी है, हमें अनारक्ष की रक्षा करनी है [अस्पष्ट ] जैसा कि वे इसे कहते हैं। सभी कलाकारों की रक्षा करें, उन सभी लोगों की रक्षा करें, जिन्हें इस दुनिया में सुरक्षा की आवश्यकता है। बहुत से लोगों को सहज योगियों से सुरक्षा की आवश्यकता है। अब देखिए, शास्त्रीय कला खत्म हो रही है। आधुनिक कलाएं अजीब तरह की हैं। मुझे कोई आपत्ति नहीं है, कि क्या यह वास्तव में इस अर्थ में आधुनिक हैं, कि वे विकसित लोग हैं, और वे कुछ न कुछ रचना कर रहे हैं। लेकिन एक रेखा ऐसी [क्षैतिज] और एक रेखा उस जैसी [ऊर्ध्वाधर] एक रेखाचित्र अगर  पेंटिंग बनाती है, तो ऐसी बकवास का समर्थन न करें!

फिर जो कविता ग़लत है, उसका समर्थन नहीं करना चाहिए, या जो साहित्य गंदी बातें, कुरूप बातें, गन्दी बातें कर रहा हो, उसकी कभी रक्षा नहीं करनी चाहिए। लेकिन जो कुछ भी अच्छा है, जो कुछ भी सुंदर है, किसी के द्वारा बनाया गया है, यहां तक ​​कि एक बच्चे द्वारा भी, उसकी रक्षा की जानी चाहिए।

जैसे एक राजनेता, जो एक ईमानदार राजनेता है, एक अच्छा राजनेता है जो परोपकारी है, वह सहज योगी न भी हो, लेकिन उसकी रक्षा की जानी चाहिए। आप को अपने हृदय में सोचना चाहिए, "माँ, कृपया इस आदमी की रक्षा करें।" आपके मन में उनके लिए भावनाएं होनी चाहिएं।

इसलिए हमें यहां जिस चीज़ की रक्षा करनी है वह है अच्छाई, वह है शांति। यह हमारा कर्तव्य है, हमें रक्षा करनी है।' हमें यह नहीं कहना चाहिए, “ठीक है, हमें क्यों परवाह करें? वह सहज योगी नहीं हैं।” लेकिन वह एक अच्छा इंसान है। वह सहज योगी है या नहीं, इससे कोई फर्क नहीं पड़ता, लेकिन वह एक अच्छा इंसान है, इसलिए हम उसके गुणों के कारण उसकी रक्षा करते हैं। आपको ऐसे व्यक्ति की रक्षा करनी चाहिए जो सदाचारी है, यह बहुत महत्वपूर्ण है। उसके पुण्य के लिए, आपको उसकी रक्षा करनी चाहिए।

और आपको केवल आपस में ही सीमित नहीं रहना चाहिए, सहज योगियों आप दुनिया के रक्षक हैं! आप विश्व के राजा हैं, ऐसा सोचिए। आपको हर चीज की चिंता करनी होगी। यहां क्या हो रहा है और वहां क्या हो रहा है। आपको सब कुछ पता होना चाहिए। तो कुछ लोग कहते हैं, "मां कहती है, टीवी मत देखो"। मैं ऐसा बिल्कुल नहीं कहती। मैं तो कह रही थी, आपको देखना चाहिए, कि दुनिया में क्या हो रहा है। लेकिन हर समय टीवी से चिपके रहने से आपकी आंखें खराब हो जाएंगी, और सब गंदी-गंदी बकवास देखने को मिलेगी, इसकी कोई जरूरत नहीं है। मैं आपको क्यों बताऊं? आपको खुद ही पता चल जायेगा। लेकिन आपको खबरें अवश्य देखनी चाहिए, आपको ज्ञात होना चाहिए, अच्छी तरह से ज्ञात होना चाहिए, विशेष रूप से महिलाओं को बहुत अच्छी तरह से ज्ञात होना चाहिए। यह बहुत महत्वपूर्ण है, क्योंकि मैंने जो पाया, सहज योग में महिलाएं, वे आती हैं, वे सिर्फ समुद्र में कूदती हैं और वहीं समाप्त करती हैं। यह तरीका नहीं है। आपको तैरना सीखना चाहिए। आपको दूसरों को भी तैराना आना चाहिए। उनकी रक्षा करनी चाहिए। आपको इस दुनिया में जहां आप पैदा हुए हैं, वहां होने वाली हर चीज को जानना चाहिए। आपको वहां से यूं ही बाहर नहीं निकल जाना है, आपको सब कुछ पता होना चाहिए। आप मुझसे पूछें, मैं एक महिला हूं, मैं हर देश के बारे में सब कुछ जानती हूं, मैं वहां की समस्या जानती हूं। इसी तरह मैं समाधान कर सकती हूं।

कोलंबिया में, मैं वहां गई थी, आप जानते हैं कि कोलंबिया में अब क्या हुआ है। रूस में, हर जगह आपको इन सभी चीजों पर अपना ध्यान देना होगा। विशेष रूप से महिलाओं को यह जानना चाहिए, कि वे शक्तियाँ हैं और वे प्रेम की, ध्यान की शक्तियाँ हैं। इसलिए यह सुरक्षात्मक विशेषता हमारे पास होनी चाहिए, और हमें पता होना चाहिए कि हम प्रभारी हैं। हम इस दुनिया के प्रभारी हैं। हम पूरी मानवता के प्रभारी हैं। हमें उनकी देखभाल करनी होगी। हम सीमित सहज योगी नहीं हैं। हम असीमित हैं। हम शाश्वत प्राणी हैं। और उस व्यक्तित्व को अपने अंदर उतार लें, तभी दिवाली पूरी होती है। आप किसी ऐसी चीज़ के साथ दिवाली नहीं मना सकते जो अल्पकालिक हो, आपको कुछ ऐसी चीज़ प्रयोग करनी होगी, जो हमेशा जलती रहें।

तो यही सहज योग का सौंदर्य है, कि आप वास्तव में एक महान व्यक्तित्व बन जाते हैं। लेकिन यह इसका अंत नहीं है। यह तो मैंने आप को लक्ष्मी तत्त्व ही बताया है। एक बार जब यह लक्ष्मी सिद्धांत आप में उतर आता है, तब महालक्ष्मी सिद्धांत शुरू होता है। वह यह है कि आप दुनिया को अपने लिए एक बड़ी चुनौती के रूप में सोचते हैं, कि आपको उन्हें महालक्ष्मी सिद्धांत देना होगा, कि आपको उन्हें आत्मसाक्षात्कार देना होगा। आप को उन्हें ऊपर उठाना होगा, और यह सिद्धांत एक बार महालक्ष्मी सिद्धांत में काम करने लगे तो सारी समस्याएं आपकी अपनी हैं।

आपको इस पर काम करना शुरू करना होगा। रवैया बदलें! मैं कह सकती हूं, कि यह सबसे अच्छा तरीका है, अन्य सभी चीजों के प्रति अगर हमें समस्या को हल करना है। हम यहां समस्या को हल करने के लिए हैं। जैसे मैंने देखा है, यह बहुत सामान्य बात है, कि कोई समस्या लेकर आता है, मैं उनसे कहती हूं, "ऐसा करिए!" वे कहेंगे, "लेकिन, इसमें यह (मुश्किल) है।" “तो फिर ऐसा करिए।” "लेकिन इसमें यह है।" इस तरह वे सभी फंदे, झूठे फंदे चलते हैं, जब तक कि मैं ये नहीं कहती, "अब यह आपकी समस्या है, मेरी नहीं। मैं आप को कई सौ समाधान दे रही हूं, और उनमें से कोई भी आप पर फिट नहीं बैठता।

लेकिन यहां आपको पता होना चाहिए, कि समस्या का समाधान आपको ही करना है। यह आपकी समस्या है। दुनिया आपकी समस्या है। आपका जन्म इस समय क्यों हुआ? आपको आत्मसाक्षात्कार क्यों मिला और आप सहज योगी क्यों हैं? सिर्फ नाम के लिए? इसलिए हर क्षेत्र में आपको यह जिम्मेदारी लेनी होगी, कि आप क्या कर सकते हैं।

मान लीजिए कि आप एक वास्तुकार हैं, ठीक है, आपने डिज़ाइन बनाए हैं! डिज़ाइन बनाएं, बस प्रयास करें। मैं आप की मदद करूंगी। आप संगीतकार हैं? फिर अच्छा संगीत फैलाने के तौर तरीके अपनाएं। अगर आप लेखक हैं तो कुछ दिलचस्प लिखें, उबाऊ नहीं, कुछ दिलचस्प, कुछ ऐसा जो लोगों का हौसला बढ़ाए। यदि आप एक सरकारी कर्मचारी हैं, तो ठीक है, यह दिखाने का प्रयास करें, कि आप उस सरकार के लिए कार्य कर रहे हैं जो बहुत उच्च स्तर की है। और ऐसे व्यक्ति का आदर किया जाएगा, बहुत आदर किया जाएगा। सबका व्यक्तित्व निखरेगा, लेकिन ऐसा न हो कि आप कहीं से भाग जाएं, क्योंकि ज्यादातर लोग कहते हैं कि, "माँ, हमें (चक्रों) में पकड़ आ गई।”

अब मैंने आप से कहा था, कि मुझे कभी-कभी छह सौ लोगों से हाथ मिलाना पड़ता है, जो कभी-कभी बिल्कुल नशे में होते हैं। तो यह ठीक है, यह मेरा काम है। तो हम भागेंगे नहीं। हम अध्यात्म के संरक्षण से आच्छादित हैं। यदि आप 'सुषुम्ना' के केंद्रीय पथ पर बने रह सकते हैं, तो कोई भी आपको छू नहीं सकता।

इसलिए, मुझे आशा है कि लक्ष्मी सिद्धांत से आपको सभी तत्त्व, सभी सिद्धांत प्राप्त होंगे, आप पूरी तरह से संतुष्ट होंगे, और महालक्ष्मी सिद्धांत भी आपके अस्तित्व में प्रवाहित होगा। आपको बहुत संतुष्ट और आरामदायक व्यक्ति बनना होगा। दोष ढूँढ़ने के लिए नहीं। यदि आप दोष ढूंढ रहे हैं, तो जान लें कि आप सहज योगी नहीं हैं। यदि आप दूसरों को नियंत्रित करने का प्रयास कर रहे हैं, तो जान लें कि आप सहज योगी नहीं हैं। यहां तक ​​कि नेताओं को भी मैं कहूंगी, कभी भी नियंत्रण करने की कोशिश नहीं करनी चाहिए। उन्हें अवश्य जानना चाहिए, कि मौन में सिद्धांत कैसे कार्य कर रहा है। स्वयं देखें कि यह कैसे काम कर रहा है। यह एक तरकीब है, जिसे आपको अवश्य सीखना चाहिए। निःसंदेह, थोड़े सुधार की आवश्यकता है। उस समय आप उस व्यक्ति को सही करते हैं, उस समय, कोई फर्क नहीं पड़ता। लेकिन आपको पता होना चाहिए, कि परोपकार का पूरा सिद्धांत कैसे काम कर रहा है। संपूर्ण परम चैतन्य परोपकार का कार्य कर रहा है। आप को यह अवश्य जानना चाहिए।

जैसा कि मैंने आपको पहले भी कहा है, आपको समुद्र की तरह बनना होगा, जो सभी नदियों को अपने में समाहित कर लेता है। यदि आप पहाड़ी की चोटी पर हैं, तो आप कुछ भी प्राप्त नहीं कर सकते। तो आपको सब कुछ प्राप्त करने के लिए समुद्र की तरह बनना होगा, और आपको ऊंचाई पर होना होगा। जैसा कि मैंने आपको पिछले दिन बताया था, वैसे ही, समुद्र के बिल्कुल करीब एक ऐसी शख्सियत होनी चाहिए जो हर चीज से ऊपर हो। ऐसा खुबसूरत व्यक्तित्व आप का होना चाहिए जिस में समुद्र की गहराई हो और कैलाश की ऊंचाई!

परमात्मा आप सब को आर्शीवादित करें।

[सहज योगी जय गणराया गाते हैं]

सर सी.पी.श्रीवास्तव: मैं आप सभी को दिवाली की हार्दिक शुभकामनाएं देता हूं। ये कितनी खूबसूरत दिवाली है। दिवाली एक त्यौहार है, जब हम एक परिवार के रूप में एक साथ इकट्ठा होते हैं, और इस परिवार से संबंधित होना, मुझे लगता है कि यह सबसे बड़ा विशेषाधिकार है, जिसकी कोई भी आकांक्षा कर सकता है। और इसलिए, श्रीमान गिडो, मैं आपका और सभी सहज योगियों और सहज योगिनियों का बहुत आभारी हूं, कि उन्होंने मुझे यहां स्वीकार करके जो सम्मान दिया है, आज शाम और मुझे आपके साथ यहां रहने का मौका देकर। मुझे नहीं पता, कि आज की इस खूबसूरत शाम का वर्णन कैसे करूं, जो हमने अभी देखा है, मैं वही हूं जो हमने अभी देखा है। मैं भावनाओं से भर गया हूं और अभिभूत हो गया हूं। मैं कई-कई साल पीछे मुड़कर देखता हूं, तो मुझे कोई और दिवाली याद नहीं आती, जो इस दिवाली की तरह इतनी आनंदमयी और खुशियों से भरी रही हो।  और जब मैं आज यहां आप सभी को देखता हूं, जैसा कि मैंने पहले भी कहा है, तो मुझे ऐसा लगता है जैसे मैं किसी दूसरी दुनिया, एक अलग दुनिया, एक नई दुनिया, एक खूबसूरत दुनिया में पहुंच गया हूं।

इसलिए यहां एकत्र हुए इस बेहद खुश परिवार को मैं दिवाली की बहुत-बहुत शुभकामनाएं और नए साल की बहुत-बहुत शुभकामनाएं देता हूं। अब शायद आप इस बात पर विश्वास कर सकते हैं, कि नया साल पहली जनवरी से शुरू होता है, लेकिन नया साल भी अब दिवाली के बाद शुरू होता है, और इसलिए हम सभी एक-दूसरे को सुखी और समृद्ध नए साल की शुभकामनाएं देते हैं।

[तालियाँ]

यह एक ऐसा अवसर है, जब मुझे उन सभी दयालुताओं के लिए आपका बहुत-बहुत धन्यवाद करना चाहिए, जो आपने मुझ पर हमेशा बरसाई हैं। अब मैं अंतर्राष्ट्रीय समुद्री संगठन के महासचिव के रूप में अपने वर्तमान कार्यभार से बहुत जल्द सेवानिवृत्त होने वाला हूं। मैं इसका बहुत इंतज़ार कर रहा था। और कुछ लोग सोचते हैं, कि जब वे सेवानिवृत्त होंगे, हे भगवान, वे दुनिया का सामना कैसे करेंगे? मैं विश्वासपूर्वक उस दिन का इंतजार कर रहा हूं, जब मैं इन जिम्मेदारियों को सौंप दूंगा, और नई जिम्मेदारियां ग्रहण करूंगा, जो शायद वे (श्री माताजी) मुझे देने में सक्षम हो सकती हैं।

आप ने इस संसार के रचयिता को बहुत करीब से जान लिया है। आप उससे वैसे ही प्यार करते हैं, जैसे वह आपसे प्यार करती है। मुझे भी उन्हें जानने का महान सौभाग्य प्राप्त हुआ हैं, शायद आप जितना जानते हैं, उससे कुछ अधिक समय से। मुझे उन के बारे में पहली बार तब पता चला जब वह अपने पिता की प्यारी बेटी, सबसे पसंदीदा बच्ची थी। मैं उन्हें तब जानता था, जब हमारी सगाई होने वाली थी। वह बहुत शांत कन्या थीं। मैं उन्हे तब जानता था, जब हमारी सगाई हुई थी। मैं उन्हे एक दुल्हन के रूप में जानता था, जब हमारी शादी हुई थी और हमें वचन लिए थे। आप जानते हैं, वह एक युवा महिला थी, शांत, शर्मीली कन्या, जैसी वह आज भी है। [हँसी का स्वर]

मैं उन्हें एक पत्नी के रूप में जानता हूं, मैं आपको आश्वस्त कर सकता हूं, कि वह सबसे खूबसूरत होने के अलावा, अब तक की सबसे कर्तव्यनिष्ठ पत्नी हैं। मैं उन्हें अपने बच्चों की मां के रूप में जानता हूं, और मैं उन्हें अपने पोते-पोतियों की दादी के रूप में जानता हूं। और मैं उन्हें आप सब की माँ के रूप में जानता हूँ। जैसा कि हम कहते हैं, उनके अनेक रुप हैं। लेकिन आप ने उन्हें उसके स्वरूप में देखा है, जो परम है। मेरे लिए जब लोग कहते हैं, “चमत्कार क्या है? कैसे, कहाँ, कोई चमत्कार देखता है?” मैं यहां अपने ठीक सामने बैठा हुआ, एक चमत्कार देख रहा हूं। आप में से प्रत्येक एक चमत्कार है। आज आप जो हैं, आपका चेहरा, आपका दिव्य चेहरा, आपकी अच्छाई, आपकी खुशी, आंतरिक आनंद, यह दुनिया की जरूरतों के साथ एक अद्भुत परिवर्तन है। लेकिन आपको यह मिल गया है, और क्या यह चमत्कार नहीं है?

मनुष्य सर्वशक्तिमान की सबसे कठिन रचना है, सर्वोत्तम, उच्चतम और फिर भी सबसे कठिन। एक देवदूत को बनाने में सक्षम होना ईश्वर का अपना कार्य है, और आप में से इतने सारे लोगों को बनाना उसका कार्य है। मैं चाहता हूं, कि यह खूबसूरत काम आगे बढ़े, क्योंकि दुनिया को इसकी जरूरत है। दुनिया को इस खूबसूरत, नई रचना की सख्त जरूरत है। दुनिया बदल रही है। जैसा कि आप जानते हैं, दुनिया बेहतरी के लिए बदल रही है। और हाल ही में उनकी विदेश यात्राएँ, विशेषकर सोवियत संघ की यात्राएँ, ने दिखाया है, कि पूर्व हो या पश्चिम, उत्तर हो या दक्षिण, वे सभी उन्हें प्राप्त करने, उनका संदेश प्राप्त करने और एक बड़ा परिवर्तन, परिवर्तन की प्रक्रिया शुरू करने के लिए तैयार हैं।

मैं कामना करता हूं कि उनका सपना निरंतर बढ़ती मात्रा में साकार हो। मैं आपकी, आप सभी की और यहां मौजूद आपके बच्चों की सर्वोत्तम और [संभवतः छूटी हुई] सफलता की कामना करता हूं, और मुझे आशा है, कि मुझे उनकी इच्छा के अनुसार, जैसा कि मैंने कहा, किसी भी तरह से सहज योग की सेवा न करने का, शायद सेवा करने का, हाँ, करने का सम्मान और विशेषाधिकार मिलेगा।

धन्यवाद और परमात्मा आप सब को आर्शीवादित करें!

बहुत-बहुत धन्यवाद!

श्री माताजी: यह सिर्फ आपको दिवाली की बहुत-बहुत शुभकामनाएं देने के लिए है। हमारे लिए दिवाली का मतलब है, कि हम एक रोशनी से कई रोशनी जलाएं। यह वह दिवाली है, जिसे हम आज यहां मना रहे हैं, और हमारे पास बहुत सारे लोग हैं जो प्रबुद्ध हैं। आप उनके चेहरे पर देख सकते हैं, उनका आत्मबोध चमक रहा है। मैं ज़्यादा समय नहीं लूंगी, क्योंकि बच्चे सो जायेंगे, और वे हमें कोई अच्छा कार्यक्रम दिखाने जा रहे हैं, और हमें उन्हें उपहार देना है। और उसके बाद, हम सभी को उपहार देंगे। आज मेरी इच्छा है, कि आज मैं आप सभी को उपहार दे सकूं। और एक बार उपहार दे दिए जाएंगे, उसके बाद हम एक अच्छा संगीत कार्यक्रम होगा।

ईश्वर आप सभी को आर्शीवादित करें!

धन्यवाद!