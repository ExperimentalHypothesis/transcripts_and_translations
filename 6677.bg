Публична програма, Сидни (Австралия), 16 март 1990 г.

Прекланям се пред всички търсачи на истината.

Трябва да знаете, че истината е това, което е. Не можем да я осмислим с човешкото си съзнание. Не можем да я подреждаме, не можем да я манипулираме, не можем да я организираме. Тя е това което е, била е и ще бъде. И какво представлява истината? Истината е, че сме заобиколени или сме проникнати, или сме захранвани, обгрижвани и обичани от една много фина енергия, която е енергията на Божествената любов. Втората истина е, че ние не сме това тяло, този ум, тези обусловености, това его, а сме Духа. Не е нужно да приемате сляпо това, което казвам, защото сляпата вяра води до фанатизъм. Но подобно изследователи, трябва да държите ума си Буден и да изпитате върху себе си, това което казвам, и ако е вярно, трябва откровено да го приемете. Благодарение на науката, ние знаем толкова много за нашата цивилизация, за нашия напредък. Това е напредъкът на дърво, избуяло твърде много нагоре, но ако не познаваме корените си, ще бъдем унищожени.

Следователно е важно да познаваме корените си. И това, бих казала, са нашите корени. Както може да видите, в нас има седем центъра и тези фини центрове са разположени по протежение на гръбначния стълб и в мозъка. Те се грижат за нашите физически, умствени, емоционални и духовни нужди. На физическо ниво те се проявяват като дават енергия на нашите плексуси, които се грижат за разрешаване на физическите ни проблеми. Отдясно, енергията, която се доставя по тази жълта линия, финият канал, който наричаме Пингала Нади – той доставя енергия за нашите физически и умствени дейности. Така че, това е силата на действието в нас, която също подхранва дясната симпатична нервна система. Другият канал, който виждате отляво е каналът, чрез който желаем, използваме нашата енергия за нашето желание. И така, това е силата на желанието и се грижи за нашите емоции. Също така тя е отговорна за нашите обусловености.

В края си тези два канала създават две структури: тази от дясната страна преминава в ляво и жълтия балон, който виждате е егото, е балонът на егото, което имаме; а този отляво, който обуславя нашият ум е балонът на суперегото. Когато израстваме, до дванадесет годишната си възраст, двете (структури) напълно се съединяват и меката част на главата ни се втвърдява напълно. И така, в нас има трета енергия, която е в центъра и тази централна енергия е, която ни е направила човешки същества. И тези центрове са крайъгълните камъни в нашата еволюция. Следователно, остава да се осъществи последния скок. Стигнала е до лимбичната област. И така, единственото, което остава е да премине през меката кост на главата и да излезе над нея, което представлява истинското Кръщение. Кръщението не е нещо изкуствено – това е реално събитие. Но енергията, която го прави, наричаме я „спяща енергия“, в триъгълната кост, известна като сакрална. Това означава, че гърците са знаели, че това е свещена кост, която нарекоха „сакрум“.

Тази енергия трябва да се издигне и да премине през областта на фонтанелата и да ни свърже с онази фина Божествена сила, която досега не сме усещали чрез човешкото си съзнание. По този начин ние се свързваме с тази Божествена сила и започваме да я усещаме на върха на пръстите си. В Корана е описано, че „По време на Възкресението ръцете ви ще проговорят, и ще свидетелстват относно вас.“ Тоест започвате да усещате собствените си центрове – това са пет, шест и седем центъра – и те показват какво не е наред с вас, вътре във вас, какъв е проблемът. Също така можете да почувствате хладния полъх да излиза от главата ви, хладеният полъх на Светия Дух. Защото тази спяща сила, наречена Кундалини – „кундала“ означава „навивки“ – е силата на чистото желание в нас. [Обезпокояване от мъж в публиката] Той какво казва? Ах, знаете ли, това е резултат от напрежението, от напрежението в съвременното общество. Толкова много подобни неща се случват. Хората не са спокойни. Та казвам, че дървото е надраснало себе си: трябва да намери своите корени.

В Америка казват, че петдесет и пет процента от хората страдат от ужасна нервност, и най-малко тридесет процента от хора са шизофреници. Това е много опасно нещо. Ако не разбираме колко деликатно сме създадени и да осъзнаем, че сме човешки същества, епитомът на еволюцията, ще изпаднем в големи затруднения. Може да се опитаме да избягаме от реалността, но реалността ще има влияние върху нас. И така, в нас съществува този вид механизъм. Следователно това е жив процес на еволюция, и трябва да разберете, че ние не плащаме за живия процес и дори не можем да го обясним, защото когато вземете мъничко семенце и го поставите в Майката Земя, то покълва спонтанно, от само себе си. Вие не плащате нищо на Майката Земя. И когато покълне, израства като дърво и произвежда хиляди семена. Така че, в това малко семе е заложена цялата информация, за всичко, което предстои да сътвори. Как работи, никога не си задаваме този въпрос.

Приемаме всички тези неща за даденост. Дори не си задаваме въпроса как това чудесно око е направено подобно камера, и как вътрешно сме програмирани подобно компютри. Виждате, че това е цветът; не трябва да мислите за това – това е. Чрез нашите сетивни органи, как откриваме неща: никога не бихме го поставили под въпрос. Но, за да си отговорим на всички въпроси, трябва да се превърнем в Божествен компютър. И затова трябва да сме свързани с Източника, наричам ги осъзнати; хора, които са себереализирани, хората, които са духовни. Когато чрез това събитие вниманието се просветли, тогава можете да видите абсолютната истина. Както, ако предположим, че държите змия и е тъмно, и някой казва, че е тъмно, „Но вие държите змия в ръката си. Мога да я видя." Той ще каже: „Не, мисля, че е въже.“ Сега, ако включите светлина, той веднага ще я хвърли. По същия начин, когато вниманието се просветли чрез Духа, първата природа, вродената природа на Духа е, че проявява абсолютната истина.

Вие веднага ставате толкова могъщи, че незабавно се отказвате от всички онези навици, които са разрушителни за живота ви – незабавно. Виждала съм в Лондон хора, които се отказват от наркотиците за една нощ, алкохолизъм, всякакви неща. Бях изумена от начина, по който работи. Това е вашата собствена сила вътре във вас; тя просто е там, съществува. Няма никакво задължение, просто една запалена свещ може да запали друга свещ. Така става. И трябва да работи – иначе, както ви казах, ние сме на ръба на унищожението. Оставете настрани нещата като наркотици и други, които вземете, за да избягате от реалността, има толкова много болести, които са се появявали и възникват, че ще ни бъде много трудно да съществуваме на тази Майка Земя след известно време: екологични проблеми, неувереността в живота, несигурността, която е в нас. Имаме толкова много обусловености. Как да се отървем от тях?

Как да се пречистим? Това днес е много голям проблем. И заради това мисля, че е важно да получим нашата Себереализация. Ние казваме „моето, моето тяло, моята ръка, моят ум, моето его” – но кое е това „мое”? Кое е „Аз“-ът зад това? И също, когато лекарите говорят за автономната нервна система, те не обясняват какво е това авто, кой е този авто. Казваме „автомобил“ – значи има шофьор зад волана, шофира колата. Но кой кара тази кола? Това е, което трябва да открием. И това „авто“ е Духът в нас.

Докато не се установи връзката с Божественото, всички други усилия наистина са безплодни. И затова много хора Ме питат защо всички религии воюват помежду си, защо хората, които вярват в Бог, се бият помежду си, защо са толкова греховни, защо не са толкова добри. Причината е, че все още не са открили истината. Просто да вярваш в някакъв Бог или да принадлежиш към някоя религия изобщо не те прави религиозен: всеки, който следва някаква религия може да извърши грях. Няма обвързаност. Но когато Кундалини се издигне в тази зелена област, която виждате – ние я наричаме празнота /войд/: Това е зоната, която е като мост. Това е много знаково, като преодоляването на морето от Моисей; по същия начин, това е изграждането на мост. И когато се осъществи тази връзка вие може да прекосите този океан от илюзия, както казваме. Но всъщност този океан от илюзии представлява десетте валентности в нас. Имаме десет валентности, десет дхарми, десет – нашата вродена природа като човешки същества.

Така че, когато кундалини се издигне в тази област, тя просветлява тази област и човек, който е осъзната Душа не прави нищо лошо. Той не мами, не подкупва, той не е уплашен. Той е толкова смел, той е толкова състрадателен, той е толкова динамичен, той е толкова любящ. Това е възможно само когато вашата религиозност е вродена. Докато това не се случи, религията отвън, религията, създадена от човека, не може да ти даде това, което е обещано. И затова хората са изненадани от това, че има голяма разлика между практиката и предписанията в религията. Всяка религия казва, че „Вие трябва да търсите себе си.“ Така че, нямаше нищо лошо във всички пророци, въплъщения, всички светии. Всички казаха едно и също. Но ние сме пропуснали същината. Всичко е насочено или към парите или е на интелектуално ниво, интелектуално изследване.

Чрез интелектуално изследване достигате точката, в която осъзнавате, че не сте стигнали до реалността. И така, какво трябва да направим? И това е много голям подарък за съвремието, който беше обещан преди много време. Вече е описано в нашите Пурани, че по времето на тези модерни времена, наречени Кали Юга, Парамачайтаня или тази Всепроникваща сила ще стане активна - означава, че има Крута Юга, която ще стане активна – и в този период хиляди хора ще получат своята Реализация. Дори в Библията са казали, че е така, доста малко хора... Йоан – Йоан в своето „Откровение“ пише, че това ще са ограничен брой хора, но ние вече преминахме тази граница. И толкова много хора трябва да станат Реализирни души. Днес това е много важно и е толкова лесно – Сахаджа. „Саха“ е „със“, а „джа“ е „роден“. „Роден с теб“ е правото да станеш едно с Божественото, единението с Божественото – това е йога. „Йога“ не е нищо друго освен да бъдеш съединен с тази Божествена сила.

Това е йога; всички други неща са спомагателни. Този съюз води до нови измерения в нашата централна нервна система. В еволюцията ние винаги развиваме ново измерение. По този начин вие развивате ново колективно съзнание, чрез което можете да почувствате другите хора, техните центрове. Седейки тук можете да почувствате центъра на някой – някой, който е мъртъв, дори можете да почувствате неговите центрове и да разберете какъв е бил: реализирана душа ли е бил или не? Можете да разберете за всеки един, седейки тук, дали е бил реализирана душа или не. Трябва просто да мислите за него, да поставите ръцете си така. Ако сте реализирана душа, можете да почувствате по върховете на пръстите си какъв е проблемът. И, ако някак знаете как да коригирате тези проблеми, вие ще се отървавате от собствените си болести и от болестите на другите, от собствените си проблеми и от проблемите на другите. Първо влизате в състояние на ума, което наричаме „безмисловно съзнание“.

Когато пресечете този център на Агия, който е поставени в оптичната хиазма, оставате в съзнание без мисли. Вие осъзнавате, но няма мисъл. Каква благословия е това! Да кажем, че тук виждам килим, той е красив и докато го гледам, ако започна да мисля „Какъв хубав килим!“ Ако е Мой, ще е много голямо главоболие, защото ще си помисля: „Надявам се да стигне до дома, вече е застрахован, не е изгубен, не е повреден” – най-различни притеснения относно този килим. Слава богу, че не е мой, така че ще го гледам, все още мислейки колко трябва да платя за да го взема, от къде мога да го взема - появяват се всякакви такива мисли. Но, ако го погледна без никакви мисли, тогава радостта от създаването му, за когото и да е предназначен, започва да се излива върху мен, като красив поток от радост. Каквото и да е вложил художникът в него, цялата му радост започва да се излива, този мир и тази радост се изливат в мен, когато не мисля за това. Мисленето побърква човека, създава много проблеми. Прекаленото мислене също е разточителство. Както утре ще ви разкажа за втория център, който имаме тук - утре, за втория център, от колко болести се разболявате чрез мисленето.

Онзи ден бях в радио предаване и господинът ме питаше: „Как мога да се отърва от диабета си? Казвате, че това се случва, когато много мислим.“ Аз казах „Да." Защото в Индия, ако на село трябва да пият чай, се слага толкова много захар, че лъжицата трябва да застане вертикално! И никой не боледува от диабет. Но хората, които водят заседнал начин на живот, които много планират – имам предвид най-вече, да речем, чиновници, дипломати, политици – те са много уязвими. Каква е причината за това - което утре ще ви обясня - как получаваме всички тези болести; защото мислим твърде много и не можем да спрем да мислим. Но засега трябва да разберем, че всички сме или надясно или наляво. Не сме в центъра. Бих казала, че центровете са разположени по този начин: отляво и отдясно, и лявата и дясната страна се свързват, за да направят център. Сега да предположим, че сте десностранен – означава, че използвате твърде много вашите физически или умствени способности, вие планирате бъдещето, вие сте много футуристичен – тогава започва извличане на енергия от този център и започва да се движи наляво,(Шри Матаджи се коригира) надясно, започва да се движи надясно.

В същото време, ако нещо се случи в лявата страна и получавате придърпване, скъсва се. Тогава сте уязвими към болести, които наричаме психосоматични, защото тази е соматичната, а тази е психото. И тези заболявания не могат да бъдат излекувани. Защото, ако някой е лекар, той не познава психологията; ако някой е психолог, той не познава медицината. Искам да кажа, че имаме лекари за едното око и друг лекар за другото око! Стигнахме до това ограничение при специализациите. Това е наука за интеграцията. Не е наука за специализация, а за интеграция, защото това е едно тяло, което има нос, очи, уши, всички залепени за едно тяло. И това е една личност и ние трябва да се справим с тази личност като цяло. Но, ако започнете да го третирате като един /лекар/за носа, един за ушите, няма да проработи.

Така че, когато тази кундалини се издигне, през тези центрове, тя ги връща към нормалното, към баланса, интегрира ги един с друг и ги свързва с източника, от където навлиза енергията. И ето как ставате много динамични, не се уморявате, чувствате се много млади, никога не усещате възрастта си, а сте изключително състрадателни и мили и обичате да правите добрини на другите. Толкова много имам да ви кажа! Сега, Сахаджа Йога работи в четиридесет нации, и работи много добре. Най-изненадващото място беше СССР. И сега хората казват: „Майко, Вие работите от двадесет години на запад и едва миналата година отидохте в СССР, и имате повече сахаджа йоги отколкото по целия свят.” Не, и в Индия, разбира се, имаме много повече, защото знаят за това, не са били невежи, така че всичко е наред – трябва да забравите за Индия. Не знам какво им е толкова специалното, че можаха да видят това толкова ясно. И една от спънките на Сахаджа Йога е това, че не можете да платите за нея. И това наистина, мисля е голямата пречка, защото един господин от Би Би Си в Англия ми каза, че англосаксонският мозък не може да разбере нещо, което може да се направи без пари. Казах: „Кой е направил този мозък, Бог или някой друг?"

Много е изненадващо! И дори отидох в Торонто – не, в Бостън – и казаха: „Колко Ролс Ройс-а имате?" Казах: „Нямам, защото не получавам никави пари. Всичко, което имам, е на съпруга ми.” Те казаха: „Тогава не се интересуваме. Трябва да сте в бизнеса.“ Това е много шокиращо, такова отношение към Божественото. Казах: „Колко пари платихте на Христос?“ Днес също имаше въпрос от едно радио, и те Ме попитаха: „Вие не взимате никакви пари, тогава как пътувате?" Казах: „Досега, без съмнение,от доста време пътувах с парите на съпруга ми. Но сега имаме толкова много сахаджа йоги и те имат малко самоуважение и не плащат на мен, те плащат на туристическите агенти, не на Мен. Те не искат да плащам за тях – иначе утре ще кажат „Добре, плати и за храната ни!“ Искам да кажа, че всеки уважаващ себе си човек може да разбере това. Така че, ако някой не взима пари, те стигат до там, че Аз дори трябва да плащам за тяхното спасение, идвайки при тях трябва да платя залата, трябва да платя всичко.

Този вид мислене - О, това не е всичко, всички вие не сте англосаксонци, надявам се! – Не мога да разбера. И затова не се стигна до нужната точката на разбиране. Напротив, трябва да кажа, че руснаците са много смели хора. По време на войната те станаха много силни. Напротив, в други страни, където има война, виждам, че те са станали много нервни, много уплашени. И веднага те стигнаха в Сахаджа Йога до разбирането, че не можете да платите за това. Те можеха да го разберат, че не можете да платите, защото това е жив процес. Това е такава мъдрост, която проблясва изведнъж. Няма да повярвате, в Англия години наред, се борих със седем хипита - четири години: Бомбардираха ме с въпроси – прекалено беше!

Бях на път да се откажа. Те просто си помислиха, че ще бъдат атакувани. И това е причината да нападнат всички светци, всички въплъщения и всички пророци. Но сега се надявам, че всички осъзнават, че сме в беда. Всички сме в беда. Не знаем какво ще се случи на следващия ден. Може да се разболеем от рак, може да попаднем в друга неприятност. Може да имаме някакъв проблем, за който не знаем. Не сме сигурни в бъдещето си. Така че, е по-добре да получим нашата специална енергия, която е вътре в нас; ние получаваме просветление; нещо, което ще ни направи много по-мъдри, по-здрави, радостни и знаещи.

„Познанието“ не означава това, което знаете чрез ума си, но което усещате върху централната си нервна система. Това е, за което всички казаха, че е настъпило времето - наричам го времето на разцвет. Има хиляди и хиляди, които могат да получи Реализация. Такава голяма благословия е, че можем да получим масова Реализация! На първо място, на Дървото на живота щеше да има само един или два цвята, но днес е времето на разцвета. Всъщност е Денят на Страшния съд, но „Време на разцвет” звучи по-добре– по-обещаващо е. Надявам се тази вечер всички да получим реализация и да се радваме. Бог да благослови всички ви! Въпрос относно Духа. „Духът разграничава ли добро и зло, любов и омраза, или просто реагира?“ Отговор: „Духът е източник на знание, абсолютно знание; източникът на мир, източникът на мъдрост, източникът на радост, източникът, който просветлява нашето внимание. В нас е заложено толкова много.

Трябва да му позволим да ни просветли, нали?“ Сега мисля, че трябва да спрем с въпросите, защото има едно нещо: доста съм добра в отговарянето на въпроси. Ще отговоря на всичките ви въпроси, но с това не мога да гарантирам, че ще получите реализация. Мога да отговоря на повечето от вашите въпроси, но не мога да гарантирам Реализацията ви. Реализацията трябва да се постигне. Така че, дори и да не сте успели да зададете някои въпрос, забравете това. Можете да ги донесете утре записани, и бих искала да им отговоря, когато утре дойдете. Ако ми ги дадете предварително ще отговоря. Но, точно сега мисля да кажете на ума си да не ви безпокои повече с въпроси. И затова поисках да задавате въпроси, за да не ви дойде изведнъж на ум и да кажете: „О, ти не зададе този въпрос. Как може да получиш Реализация?“ Така, че най-важното нещо е да получите своята Реализация.

И така, нека да я получим сега. Отново, Аз не мога да ви я дам насила. Трябва сами да поискате това. Моля, тези, които искат да я получат, трябва да останат тук. Това ще отнеме само десет минути и утре отново ще поработя върху това. Много е просто, много лесно. Но онези, които не искат да я получат, не трябва да остават в залата. Не е редно, не е учтиво. Така че всички, които искат да я получат, са добре дошли. В самото начало има две условия, за които трябва да ви кажа.

Първото, както ви казах и преди, е че трябва да забравите миналото. Трябва да си простите и да знаете, че изобщо не сте виновни. Всички тези идеи, които ви се вменяват, че сте грешници, че сте виновни, вие сте такива и онакива, е защото искаха да печелят от това. Не е и нужно да страдате. Значи, преди всичко трябва да осъзнаете, че трябва да си простите и трябва да имате самоуважение и трябва да сте много приятно настроени към себе си, защото ще влезете в Царството Божие. Това е първото условие. Второто условие е, че трябва да простите на всички. Някои ще кажат, че е много трудно да се прости. Но, независимо дали прощавате или не, вие нищо не правите. Това е илюзия.

Но, ако не простите, в действителност попадате в ръцете на хора, които искат да ви измъчват. Най-добре е да им простите, да забравите за тях. Прости и забрави! Не започвайте обаче да броите на колко хора трябва да простя, какви грешки са направили – нищо подобно. Просто кажете „Прощавам на всички“ – само това - и готово. Защото Божественото е океанът на прошката, това е много мощен океан от прошка, и не можете да направите нищо, което Божественото да не може да прости. И щом кажете „Прощавам“, Божественото го взима в свои ръце; не бива да се притеснявате. Нали? Това са двете условия, които да спазим; мисля, че са много прости. Трябва да събуем обувките си, за да получим помощта на Майката Земя.

Това е много важно. Трябва да поставите лявата си ръка към Мен ето така, по удобен начин върху вас - можете да ги държите в скута си, както ви е удобно. Това означава, че желаете да получите своята Реализация. Така че, през цялото време я дръжте по този начин. А с дясната ръка ще подхранваме нашите центрове. С дясната ръка ще дадем енергия на нашите центрове. Ще научите и как самите вие да издигате вашата Кундалини. Трябва да се направят две неща: вашата Кундалини ще бъде издигната; както и ще почувствате, ще знаете как да усещате центровете в себе си и как да ги коригирате. Ще работим само по лявата страна. Поставете лявата си ръка към Мен.

Първо ще ви покажа, всъщност той ще ви покаже, какво да се прави и след това ще трябва да затворите очите си. Първо ще поставим ръка на сърцето си. В сърцето живее Духът. После ще трябва да сложим ръката си върху горната част част на нашия корем, от лявата страна. Това е центърът на вашето усъвършенстване, създадено от велики учители. След това трябва да поставите дясната си ръка в долната част на корема отляво, който е много важен център и проявява чистото познание върху вашата централна нервна система. След това трябва да вдигнете ръката си по-високо, отново върху горната част на корема от лявата страна. Натиснете го силно, в центъра на усъвършенстването ви. След това отново върху сърцето си. И после на ъгъла между врата и рамото – от предната страна, не от задната, а отпред – и обърнете главата си надясно.

Този център е много важен, защото блокира много често, особено на запад, защото хората през цялото време се чувстват виновни. И поради това хората получават спондилоза и ангина и всички заболявания, свързани с летаргични органи. Моля, сложете ръката си тук, възможно най-назад и завъртете главата си надясно. Сега вдигнете дясната си ръка и я сложете напречно на челото си, и се опитайте да наведете главата си бавно надолу, опирайки се на ръката си. И сега го притиснете от двете страни, както го правим, когато имаме главоболие. Това е центърът на прошката към другите. След това трябва да свалите ръката си, и да я поставите върху задната част на главата си където е зрителният лоб, тук отзад. А сега вдигнете главата си нагоре, доколкото е възможно, като я облегнете на ръката си. Това е центърът, където трябва да поискате прошка от Божественото без чувство за вина – за ваше удовлетворение. Протегнете ръка, изпънете дланта си и поставете центъра на дланта си точно отгоре на областта на фонтанелната кост, която е била мека в детството ви.

А сега, моля, наведете главата си възможно най-надолу. Изпънете пръстите си назад, изпънете ги колкото е възможно повече. Натиснете скалпа. Натискайте бавно по часовниковата стрелка, седем пъти. Трябва да движите скалпа, не толкова ръката си, колкото скалпа, седем пъти по посока на часовниковата стрелка. Бавно! Наведете глава. Това ще трябва да направим. Това е всичко, нищо повече. Това е единственото нещо, което трябва да направим.

Можете да свалите очилата си, ако искате, защото ще си затворите очите и това може да помогне и на зрението ви. Сложете удобно лявата си ръка към Мен. Поставете краката си на разстояние един от друг. А сега, сложете дясната си ръка на сърцето и затворете очи. Тук наум, трябва да ми зададете един много важен въпрос. Вие Ми задавате въпрос, както бихте попитали компютъра. Можете да Ме наричате „Шри Матаджи“ или „Майко“, както ви харесва. „Майко, аз Духът ли съм?“ Задайте въпроса наум, а не на глас. Три пъти попитайте наум, не на глас, „Майко, аз Духът ли съм?“ Трябва само да попитате наум. Ако сте Духът, вие ставате свой собствен водач, вие ставате свой собствен господар, вие ставате свой собствен гуру.

Така че, сега преместете надолу дясната си ръка, върху горната част на корема отляво. И тук трябва да зададете друг въпрос, три пъти, не на глас, а наум: „Майко, аз духът ли съм?" – ах! „Майко, аз свой собствен господар ли съм?“ „Майко, аз свой собствен водач ли съм?“ Задайте този въпрос три пъти. „Свой собствен водач ли съм?“ Казах ви, че уважавам вашата свобода и чистото познание не може да ви бъде дадено насила. Така че, моля, поставете дясната си ръка в долната част на корема и кажете шест пъти: „Майко, моля Ви, дайте ми чистото познание.” Не мога да ви насилвам. Трябва сами да пожелаете. Веднага щом помолите за чистото познание, Кундалини започва да се движи нагоре. Така че, сега трябва да подхранваме центрове, които са по-нагоре, с нашата увереност. Вдигнете дясната си ръка в горната част на корема.

Натиснете го силно от лявата страна. И тук, с пълна увереност, трябва да кажете десет пъти, наум, не на глас, "Майко, аз съм свой собствен водач." Моля, кажете това десет пъти: „Майко, аз съм свой собствен водач." От самото начало ви казах, че най-великата истината за вас е, че вие не сте това тяло, вие не сте този ум, вие не сте тези обусловености, емоции, нито това его, а вие сте Духът. Вие сте чистият дух. Така че, сега вдигнете дясната си ръка върху сърцето и попитайте или кажете с пълна увереност, дванадесет пъти: „Майко, аз съм Духът“. Просто го кажете без никакво колебание. Кажете го дванадесет пъти, моля. За ваше сведение трябва да знаете, че Божествената сила е източникът на знание, е океанът от знание, е океанът от любов. Това е океанът на мира и океанът на блаженството.

Но преди всичко това е океанът на прошката. Така че, не можете да извършите никаква грешка, която да не може да се разтвори от силата на този океан от прошка. Затова, моля, издигнете дясната си ръка на ъгъла между врата и рамото, плъзнете я колкото е възможно по-назад и обърнете главата си надясно и с пълна увереност, моля кажете шестнадесет пъти, с пълна увереност, в сърцето си: „Майко, аз изобщо не съм виновен.“ Добре. Както преди ви казах, трябва да простите на всички и онези, които казват, че е трудно, трябва да знаят, че това е един мит, независимо дали прощавате или не. Но, ако не простите, тогава попадате в грешни ръце и сами се измъчвате. Така че, моля, простете –напълно на всички, без да броите на колко души трябва да простите, какво трябва да простите - но просто кажете, като вдигнете ръката си и я поставите напречно на челото си, накланяйки надолу главата си възможно най-много, облягайки я на ръката си. Моля, кажете искрено, моля, кажете, "Майко, прощавам на всички." Моля, кажете го, моля кажете; иначе по-късно за мен ще е трудно: трябва да изчистя Агията на всички и това също отнема много време. Така че, най-добре е да го кажете от сърце. В края на краищата няма да пропуснете своята Себереализация заради това.

Сега поставете дясната си ръка отзад на главата и я облегнете върху ръката си. Тук трябва да кажете за собствено удовлетворение, „О, Божествена сила, ако съм направил някакви грешки, моля Те прости ми." Но не се чувствайте виновни, не бройте грешките си, не мислете за тях. Като цяло трябва да кажете: „О, божествена сила, моля да ми простите, ако съм направил някакви грешки или нещо нередно, нещо против Теб.” Сега опънете дланта си, изпънете дланта си и поставете центъра на дланта си върху областта на фонтанелната кост, която е била мека в детството ви. Сега правилно наведете главата си надолу. И тук изпънете пръстите си назад, доколкото е възможно. Моля, изпънете ги назад. Това е много важно. А сега притиснете скалпа си и го движете бавно, седем пъти по посока на часовниковата стрелка. Тук отново да спомена, уважавам свободата ви и не мога да ви наложа Себереализация.

Така че тук трябва да кажете седем пъти, навеждайки главата си правилно и като я натискате силно, движейки ръка, седем пъти: „Майко, моля Ви, дайте ми моята Себереализация.” Моля, помолете седем пъти, моля. [Шри Матаджи духа в микрофона.] Сега свалете ръцете си и ги насочете към Мен, малко по-високо. Сега, поставете дясната си ръка така. Наведете глава и проверете дали излиза хладен полъх от главата ви. Но не я докосвайте - над главата си, над главата си. Някои хора го усещат по-далече. Така че, просто се опитайте да усетите дали излиза хладен полъх от главите ви. Сега, не се съмнявайте, че е климатик или нещо подобно – главата ви не може да е станала климатик! Така че уверете се сами.

Насочете лявата си ръка към Мен. Сега отново наведете глава и проверете дали от вашата глава излиза хладен полъх. Добре? Сега отново поставете дясната си ръка над главата и отново проверете дали над главите ви има хладен полъх. Може също да е горещ, няма значение. Може първо да излезе топлина и след това хлад. Няма значение, ако е горещо, няма значение. Сега, насочете двете си ръце към небето по този начин. Наведете се назад и Ми задайте следния въпрос. Три пъти можете да Ми зададете въпроса, „Майко, това хладният полъх на Светия Дух ли е?

Майко, това всепроникващата сила на Божествената любов ли е? Майко, това Парамачайтаня ли е?“ Задайте всеки един от тези въпроси три пъти. Сега отпуснете ръцете си. Гледайте Ме без да мислите. Можете да го направите. Тези, които са усетили хладния полъх в своите ръце или над областта на фонтанелната кост, независимо дали е хладно или горещо, моля, вдигнете и двете си ръце – и двете. Да видим. Вижте масово е, ето вижте – прекрасно! Нека Бог да ви благослови! Прекланям се на всички вас, защото сега започнахте своя живот на светци.

И всички, които не са го получили, също не бива да са разочаровани. Напротив, ако времето позволява, бих искала да се срещна с хората, които са усетили хладния полъх, а които не са го усетили може да дойдат от тази страна и сахаджа йогите могат да работят върху тях. Утре пак трябва да дойдете, за да се установите. Също, онези, които искат да се срещнат с Мен, могат да дойдат и да ме видят, защото има малко време и същевременно можем да послушаме музика. Сега, не мислете за това. Ако започнете да мислите, ще загубите това усещане. Просто не мислете за това; това е отвъд ума. Благодаря ви много. Благодаря ви. Прекрасно!

О, Благодаря ви! Какви красиви цветя! Бихте ли преместили това, бих искала да се срещна с хората.

.