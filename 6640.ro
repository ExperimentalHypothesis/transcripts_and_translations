Program Public 2

07 martie 1983 - Adelaide, Australia

Sahaja Yoghin: Chakrele sunt centri de energie care se află în interiorul fiecăruia dintre noi. Voi încerca să rezum pe scurt, pentru cei nou veniți, apoi vom merge mai departe. Shri Mataji va veni în scurt timp. Vă aflaţi cu toţii aici din dorinţa de a vedea, a înţelege, a şti, a rezona cu ceva mai mult decât ceea ce vă oferă viața de zi cu zi, un fel de realitate, de adevăr, de explicaţie, un fel de idee, concept, viziune globală, care să plaseze creaţia într-un context – cam așa ceva. Această căutare ne-a dus în multe direcţii, pe unii dintre noi către învăţători falşi şi nocivi, pe alții către droguri, pe alții i-a condus la renunţare, însă, pe toţi cei de aici ne-a condus în această seară la acest eveniment special.

Shri Mataji oferă o experienţă. Aceasta nu e o auto-certificare, nu e ca și cum cineva ar declara în mod repetat: „Sunt născut a doua oară.” Nu este o afirmație în care trebuie să credeți, ci este de fapt un proces fizic, viu, iar acest proces viu este cunoscut cu numele de Realizarea Sinelui. Musulmanii îl denumesc Ruh, hindușii îl numesc Moksha. Este cunoscut și ca Iluminare, Eliberare, a doua naştere. Este numit în multe feluri. Iisus l-a menţionat ca briza răcoroasă a Sfântului Duh. Dar este unul şi acelaşi lucru, este experienţa care conectează energia din interiorul nostru la energia atotpătrunzătoare a lui Dumnezeu. Yoga – yoga înseamnă unire, iar această unire este de fapt conectarea acestei energii (Sahaja Yoghinul arată pe planșa cu corpul subtil), care se află în osul sacrum de la baza coloanei vertebrale; și este un lucru concret, care în prezenţa unei persoane autorizate urcă prin canalul central şi străpunge creştetul capului, osul fontanelei. Penetrează fontanela și se manifestă ca o briză răcoroasă, putând fi resimțit și în palme sub forma vibraţiilor răcoroase.

Un alt lucru care se întâmplă atunci este că aceste vibraţii răcoroase şi această experienţă vă fac conştienţi la nivel colectiv. Este un nou pas, este un alt pas în evoluţie. Putem spune că este trecerea de la fiinţa umană la fiinţa spirituală. Ei bine, ce se întâmplă când Kundalini – această energie de la baza coloanei vertebrale – urcă? Ea străpunge o parte din centrii de energie existenți.

Înainte de a continua, se pare că avem mai mulţi oameni decât locurile din sală. Este posibil... Câte scaune sunt unite? Sau sunt separate? Mă întreb dacă am putea să dăm scaunele mai în spate şi, oricine vrea, să vină în faţă să stea pe podea. Scaunele sunt unite. Este posibil să le mutăm mai în spate? Este un lucru practic? Ca să facem mai mult loc aici, în faţă.

A apărut dorinţa de a crea, care e reprezentată aici de canalul stâng (Sahaja Yoghinul arată pe planșa corpului subtil). Apoi, ceea ce noi cunoaştem prin educaţia creştină ca Sfântul Duh sau Sfântul Spirit a devenit apoi forţa, acea forţă a lui Dumnezeu care a înfăptuit creaţia. Creaţia constă în două părţi, două aspecte, aş spune: unul este dorinţa, iar celălalt este creaţia propriu-zisă. Aşadar, avem două canale, pe stânga şi pe dreapta. Unul pe stânga şi unul pe dreapta. Canalul stâng este corelat cu trecutul, este aspectul feminin din noi, aspectul emoţional, dorinţa, introspecţia. Partea dreaptă este acţiunea, viitorul, tot ce înseamnă planificare, organizare, tendința de a domina, de a fi o personalitate ambițioasă, care își îndreaptă tot timpul atenţia spre exterior. Pe partea stângă, dacă mergem la extrem, există tendința, atunci când depășim limita, de a intra în subconştient. Tot ce s-a întâmplat în trecut este acumulat aici.

Cu cât o persoană merge mai mult spre stânga cu atât devine mai implicată în trecut. La fel și pe partea dreaptă, cu cât mergeți mai mult pe dreapta cu atât deveniți mai fanatici, ascetici, iar aceasta este zona care vă face predispuși la atacuri de cord sau alte boli generate de hiperactivitate, foarte răspândite în Occident. Occidentul are tendinţa de a fi foarte activ. Ţările orientale au tendinţa de a fi mai mult pe stânga. Ei bine, vorbim de stânga şi dreapta, dar ce înseamnă asta? Vă spuneam aseară că, atunci când spunem: „Mi-aș dori să nu fi spus asta acelei persoane” – ei bine, asta vine de pe stânga; „Aş fi vrut să nu-i fi spus asta”. „Mâine, când îl văd din nou, îi voi spune asta” – asta vine de pe partea dreaptă. Deci a început de la: „Oh, îmi pare rău” şi am ajuns pe dreapta, „De mâine voi face asta”. În această trecere, există un scurt moment, chiar pe centru, iar acela este momentul prezent. Îndreptându-ne dinspre trecut spre viitor, există un punct de trecere care este prezentul. Iar acest punct este de fapt canalul central prin care energia Kundalini se ridică în procesul de Realizare a Sinelui. Ridicându-se... chakra Muladhara se află de fapt mai jos. Acest centru de energie se află sub sediul energiei Kundalini, care este în osul sacrum. După primul centru, pe care l-am menţionat, urmează centrul Nabhi – cel verde. Nabhi răspunde de subzistenţa noastră. Cu alte cuvinte, dacă dorim să transpunem în termenii evoluţiei, Muladhara răspunde de inocenţă, de inocența originară. Apoi vine conştiinţa, nevoia de hrană, de adăpost, acele nevoi elementare, care sunt în grija chakrei Nabhi. Aceasta este, de asemenea, şi zona unde are loc evoluţia. Următoarea chakră este Swadishthan, mai jos – şi de ce este a doua chakră – este pentru că chakra Swadishthan se rotește în jurul chakrei Nabhi. Chakra Swadishthan se ocupă de, este răspunzătoare de aspectul creativităţii, nevoia de a crea ceva.

Mai avem locuri aici jos? Există unul... Da. Cred că încă este destul spațiu aici jos, dacă cineva dorește să vină să stea în faţă astfel încât să eliberăm nişte locuri. Stați bine acolo în picioare, în spate? Aici, în față, avem destul loc.

Deci revenind, să trecem rapid prin aceste aspecte – Swadishthan,  pe partea stângă, se ocupă de adevăr, aspectele adevărului și înțelegere. Ceea ce se întâmplă înainte de Realizare este că aceşti centri, pe măsură ce devenim implicaţi în activităţile de zi cu zi, se deteriorează, pentru că sunt afectați de unele aspecte, cum ar fi nedreptate, lucruri adharmice (greșite) care se localizează în chakre. Iar asta este exact ceea ce se curăță prin Realizarea Sinelui. Cu alte cuvinte, Realizarea Sinelui începe să cureţe chakrele, începe să le înlăture blocajele, să le rezolve problemele. Deci de la înţelepciunea din Muladhara, trecem la evoluţie şi subzistenţă în Nabhi, creativitate la nivelul chakrei Swadishthan, iar apoi este acel cerc verde care este denumit în mai multe feluri, „oceanul iluziilor” fiind cea mai frecventă şi poetică denumire. Este acea zonă care trebuie traversată dacă dorim să facem tranziţia de la lumea materială la lumea spirituală. Şi avem acolo ghizi precum Moise, Abraham, Lao Tze, Confucius şi... şi cred... Iată că Shri Mataji este aici deja.

Shri Mataji: Fă o scurtă introducere şi apoi voi vorbi Eu.

Sahaja Yoghin: Bună seara, doamnelor şi domnilor. Este minunat să vedem o sală arhiplină aici. Cred că Adelaide merită binecuvântările lui Shri Mataji și în această seară le va primi. Foarte mulţi oameni au venit sâmbătă seară, şi-au primit Realizarea Sinelui și au continuat duminică, cu un frumos program de workshop, iar mulți dintre ei au început deja să practice. Acesta este un proces de evoluţie, iar Sahaja Yoga se răspândeşte cu foarte mare avânt. Vedeți, cu toții trebuie să dobândim acea împlinire pe care o căutăm de multe vieţi. Acea împlinire este cunoscută de creştini din Scripturi ca „a doua naştere”. Alții o numesc Realizarea Sinelui. În filozofia hindusă este numită Atma Sakshat, Realizarea Sinelui. În scripturile musulmane înseamnă să devii „peer”. Atunci când oamenii încep să simtă briza răcoroasă a Sfântului Duh, încep s-o simtă în conştiința lor, să o simtă în mod conştient în palme și ieşind din creștetul capului, o simt ca vibraţii venind din inconştient. Iar aceste vibraţii pe care ei le simt sunt atestarea şi manifestarea faptului că, în cele din urmă, au realizat conexiunea cu Inconştientul. Acesta este rezultatul şi răsplata multor vieţi în care ei L-au căutat pe Dumnezeu.

Mulţi oameni prezenţi aici sunt din această categorie. Foarte multe forţe negative au încercat să ne oprească. Există multă confuzie în această eră a întunericului care este şi a fost cunoscută cu numele de „Kali Yuga”. Există multă confuzie şi frustrare în viaţa modernă, în care oamenii încep să se întrebe ce cale să urmeze, ce este adevărat şi ce este fals, cine este un învăţător autentic și cine este un învățător fals. Shri Mataji a venit să facă o singură muncă – aceea de a trezi energia subtilă din interiorul nostru, acea energie pe care o putem descrie ca reflectare a Sfântului Duh în interiorul nostru. A venit pentru a o trezi şi pentru a ne conecta cu Sinele, cu Spiritul nostru. Atunci când se întâmplă asta, începem să simţim beatitudinea şi bucuria acelui aspect final al ascensiunii spirituale. Aşadar, cei care aţi venit pentru prima dată, păstrați-vă mintea deschisă și pregătiţi-vă să primiţi ceva măreț, pregătiţi-vă să vă asumaţi faptul că puteţi deveni o fiinţă superioară, că puteţi deveni cu adevărat o fiinţă spirituală. Există foarte mulţi anticrişti, există atât de multe forţe negative, există atât de multă confuzie în lumea de astăzi şi foarte mulţi oameni au venit pe acest pământ, fie ca anticrişti, așa cum am mai spus, fie ca persoane confuze, pentru a ne induce în eroare şi probabil pentru a ne conduce pe căi greșite în căutarea noastră.

Realizarea Sinelui stabileşte ceva în interiorul vostru prin care puteţi discerne, prin care puteţi distinge adevărul de falsitate. În Sahaja Yoga, asta se întâmplă când vă primiţi Realizarea. Sahaja Yoga înseamnă Realizarea spontană a Sinelui; când are loc Realizarea Sinelui, deveniţi o fiinţă colectivă, deveniţi conştienţi colectiv, începeţi să simţiţi în degetele voastre centrii altor persoane, începeţi să simţiţi în conştiința voastră ce se întâmplă în propriul corp subtil. Puteţi da Realizarea Sinelui altora. Puteţi face deosebirea dintre oamenii care sunt căutători şi oamenii care sunt falşi. Puteţi distinge între cei care doresc să evolueze spiritual şi cei care se opun evoluţiei. Şi asta este foarte important, pentru că nu am avut niciun etalon prin care să putem discerne altceva în afară de activitatea noastră mentală și cea emoţională. Acum, când vă primiţi Realizarea Sinelui, aveţi acel etalon, acea măsură imuabilă prin care vă puteţi asuma adevărul.

Când începeţi să simţiţi adevărul în degetele voastre ca adierea răcoroasă a Sfântului Duh – care este acea putere din interiorul vostru – ştiţi cu certitudine că aţi descoperit acel aspect al naturii voastre care este cu siguranță adevărul. Vor exista întotdeauna oameni care vor încerca să vă influenţeze în alte direcții. Vor exista întotdeauna profeţi ai Judecății de Apoi, care vor spune că această lume va fi distrusă şi multe alte lucruri. Dar întrebați-vă dacă Dumnezeu cel Atotputernic, care a creat acest pământ, îşi va distruge propria creaţie. Trebuie să ne primim cu toţii Realizarea Sinelui. Toţi trebuie să devenim parte integrantă a Împărăţiei lui Dumnezeu. Toţi trebuie să devenim martori ai jocului divin. Toţi trebuie să devenim asemeni lui Iisus, trebuie să devenim principiul, care este Spiritul. Și în cele din urmă, când dobândim suprema bucurie a Realizării Sinelui, începe procesul prin care suntem conduşi către uniunea finală cu Dumnezeu.

În Sahaja Yoga, prima experienţă a Realizării Sinelui poate să nu fie foarte pregnantă, ci foarte subtilă, şi poate nu veți fi convinşi, poate nu veți fi convinşi raţional sau din punct de vedere al percepţiei, pentru că, aşa cum am spus, această briză răcoroasă subtilă pe care începeţi să o simţiţi în palme poate fi foarte slabă. Poate fi puțin perceptibilă din cauza unui blocaj la chakra de aici, a unei probleme la acest centru. Aşa că nu fiţi dezamăgiţi dacă nu simţiţi de prima dată. Trebuie să ştiţi că în interiorul vostru s-a întâmplat ceva extraordinar. Şi când acel lucru extraordinar are loc, este datoria voastră să-l aprofundați. Mii de oameni din întreaga lume îl aprofundează. În Australia este în plin avânt şi se dezvoltă foarte viguros. Mama crede că Adelaide va fi unul din centrele care vor crește puternic. Atât de mulți oameni au primit deja Realizarea. Foarte mulţi căutători adevăraţi au venit deja şi au primit binecuvântările Mamei. Ei simt deja Kundalini în interior, simt briza răcoroasă, şi devin conștienți de Spiritul lor. Asta este ceea ce am căutat cu toţii, a fost țelul nostru, fie că am fost creştini, evrei, hinduşi sau musulmani, orice am fi fost, acesta a fost țelul nostru.

Mai mult decât atât, cu toţii suntem unul, suntem cu toţii parte integrantă din Dumnezeu Atotputernic. Nu există nicio diferență între noi. Ce a spus Buddha nu diferă cu nimic de ce a spus Iisus. Ce au spus scripturile indiene și sfinții nu diferă cu nimic de ceea ce a spus Mahomed. Cu toții au spus acelaşi lucru. Aşadar, trebuie să devenim acea forţă de integrare care este un suflet realizat. Trebuie să dobândim Iluminarea, trebuie să trezim în interiorul nostru Divinitatea, care este adormită acolo de multe vieți şi trebuie să primim răsplata căutării noastre. Mama este cea care ne poate dărui toate aceste lucruri, Ea este cea care ne poate trezi Kundalini, cea care, cu gingăşie, răbdare şi iubire îşi poate hrăni copiii după ce-şi primesc Realizarea Sinelui. Ea este cea care este respectată de sfinţi ca Mama, ca Mataji, care a venit pe acest pământ pentru a da căutătorilor binecuvântările lui Dumnezeu şi pentru a da creaţiei propria semnificație. Aşadar fără altă introducere din partea mea, îmi face o mare bucurie, doamnelor și domnilor, să v-o prezint încă o dată pe Sfinţia Sa Shri Mataji Nirmala Devi.

Shri Mataji: Mă plec în faţa tuturor căutătorilor adevărului. Noi trebuie să fim adevăraţi căutători ai adevărului. Oamenii cred că asta este o calitate rară. Dar am descoperit că în această lume există mulţi căutători care caută cu ardoare şi onestitate. Ei caută adevărul. Încearcă să descopere ce se află în interiorul lor, încearcă să descopere ce a fost prezis despre ei. A fost prezis că Ziua Judecăţii va veni. Aceasta este Ziua Judecăţii, timpul când veţi fi judecaţi. Nu veţi fi puşi pe niciun fel de balanţă, și nu există nicio altă măsură prin care veţi fi judecaţi, în afară de cât de sinceri sunteţi în căutarea voastră şi cât de mult puteţi dobândi prin această căutare. Azi am avut ocazia să întâlnesc oameni din media, la fel ca și ieri. Simt că unii dintre ei vor doar să lanseze o controversă, probabil pentru a face știrea  mai interesantă. Indiferent ce ar fi, ca Mamă, trebuie să vă spun că nu am nimic de luat de la voi. Am venit aici pentru a vă dărui ceva. Dacă vă identificaţi cu vreo organizaţie, sau credeţi că puteţi lupta pentru o organizaţie, ar fi mult mai bine să nu ne deranjaţi pe noi cei care suntem prezenţi aici ca adevăraţi căutători. Ar fi politicos din partea voastră să ne părăsiți pentru că noi nu ne identificăm cu nicio organizaţie, ci doar cu Sinele nostru. Nu avem nicio organizaţie în Sahaja Yoga și oricine are permisiunea de a veni în Sahaja Yoga, astfel încât să beneficieze din plin de destinul său.

Prin propriile Mele experienţe, am descoperit că este destul de dificil pentru occidentali să-şi primească Realizarea. În India pot fi şase mii de persoane şi, într-o fracţiune de secundă doar, energia lor Kundalini se ridică şi îşi primesc Realizarea. E un fapt. Dar chiar dacă îşi primesc Realizarea, nu i se dedică cu seriozitate şi nu încearcă să înveţe tehnica legilor Iubirii lui Dumnezeu. Dar în Occident, dimpotrivă, deşi prima mişcare este foarte lentă – unii  oameni o primesc şi apoi o pierd – însă de fapt sunt foarte mari căutători. Ei sunt complet transformaţi. Am văzut oameni care au fost beţivi, alcoolici, care luau droguri, care erau homosexuali, care duceau o viaţă foarte depravată, care făceau tot felul de lucruri rele pentru a se distruge – de îndată ce şi-au primit Realizarea, au devenit cu adevărat conştienţi de ei înşişi, au dobândit respect de sine şi au început să practice Sahaja Yoga într-un mod foarte corect, auspicios. Este surprinzător că cei care își primesc Realizarea foarte repede nu sunt atât de buni pentru a da Realizarea și altora. Ei par să nu înţeleagă că trebuie dată și altor oameni. Pe când cei cărora le ia mai mult timp, cei care au suferit foarte mult, cei care au avut o viaţă chinuită înainte, cei care ar putea fi învinuiţi că sunt cei mai răi oameni de pe pământ, devin atât de frumoşi. Nu doar atât, dar ei își și asumă faptul că marea bucurie a iubirii divine trebuie dată și celorlalţi.

Dar, desigur, cu toate acestea, oriunde avem şi oameni ciudaţi care nu fac decât să-i chinuie pe alții. Ei nu își primesc Realizarea şi nici altora nu le permit să o aibă. Este un sentiment al oamenilor foarte frivoli şi superficiali, care au foarte multe probleme, dar cu toate astea nu vor să aibă binecuvântările lui Dumnezeu, şi încearcă să ne facă probleme. Este trist ca asta să se întâmple într-o ţară în care atât de mulţi căutători sunt deja pierduţi. Foarte mulţi din cei ce sunt oameni ai lui Dumnezeu sunt pierduţi. Trebuie să aveţi un simț civic deosebit pentru a înțelege că cei ce s-au pierdut sunt oamenii lui Dumnezeu. Aşa cum a spus William Blake, că oamenii lui Dumnezeu vor deveni profeţi şi îi vor face și pe alţii profeţi. Primul lucru care vi se întâmplă este că deveniți profeţi, în sensul că deveniți sfinţi, în sensul că energia lui Dumnezeu, care este atotpătrunzătoare, care face toată munca vie, începe să curgă prin voi. Și când începe să curgă prin voi, puteţi folosi acea putere nu numai pentru a vă corecta și îmbunătăți pe voi înşivă ci şi pentru a dărui binecuvântările divine de pace şi beatitudine.

Vă rog, staţi cum se cuvine. Dacă nu puteţi sta jos, staţi pe scaune. Bine?

Ei bine, este foarte important să înţelegeți că sunt aici pentru a vă vorbi despre ceva extrem de sfânt şi auspicios, ceva ce nu a mai avut loc până acum. Este pentru prima dată în istoria spiritualităţii când își primesc Realizarea atât de mulţi oameni. Aşa cum am mai spus, aceasta este vremea Judecăţii de Apoi, este timpul Învierii descris de Profetul Mahomed, care a spus că la vremea Învierii, mâinile voastre vor vorbi. Cum pot vorbi mâinile? Oricine se poate întreba: „Cum pot vorbi mâinile?” Dar musulmanii nu se gândesc la asta. Spun doar: „Să facem namaz întruna, de dimineaţa până seara, să facem namaz şi vom primi Realizarea”. Creştinii cred că îşi vor primi Realizarea dacă sunt botezaţi. Nu este aşa! Toate aceste religii au fost stabilite cu mult înainte, doar pentru a vă menţine în echilibru, pentru a duce o viaţă moderată. Dimpotrivă, fiinţele umane au mers la extreme.

Dar trebuie să vă spun că Dumnezeu este atât de generos, este atât de binevoitor, acţionează atât de rapid, și în ciuda tuturor prejudiciilor pe care vi le-aţi adus vouă înşivă şi societăţii voastre ca fiinţe umane, în ciuda greșelilor voastre, orice aţi fi făcut, El doar uită şi iartă, pentru că voi sunteţi copiii Lui, pentru că El este Tatăl vostru. El este Tatăl care este în întregime iubire, care este adevăr, care este bucurie şi este nerăbdător să-şi vadă copiii intrând în împărăţia Sa, bucurându-se de toată beatitudinea pe care o are de oferit. Acum, dacă vreţi să vedeţi cum sunteţi creaţi, veţi fi uimiţi. Trebuie să aveți respect de sine. Trebuie să înţelegeți că Dumnezeu ne-a creat cu foarte mare grijă, cu foarte mare iubire, pentru a deveni fiinţe umane. Şi pentru nimic în lume nu ar trebui – orice ar fi, fie guru, cult, religie, sau altceva - n-ar trebui să ne neglijăm Sinele. Voi veţi fi răspunzători că v-aţi neglijat Spiritul, şi nu Dumnezeu Atotputernic sau unul dintre aceşti profeţi. Ei au spus că puteţi fi salvaţi.

Aşa cum vedeţi, în interiorul nostru există aceşti centri subtili. Aceşti centri subtili reprezintă în interiorul nostru diferite stadii de evoluţie. Mai întâi, dacă priviți, primul centru este Muladhara. Chakra Muladhara este foarte importantă pentru australieni, aş spune, pentru că în univers acest centru este Australia. Australia este locul unde putem considera că acest centru manifestă puterile chakrei Muladhara. Este cel mai puternic centru din întreaga fiinţă. Asta pentru că el reprezintă puterea inocenţei în fiinţa umană, inocenţa care este materie – materia este inocentă, animalele sunt inocente pentru că ele nu şi-au dezvoltat egoul până acum, nici nu şi-au format acele condiţionări prin care noi ne considerăm a fi păcătoşi. Un câine, un cal sau o cămilă – nu vor gândi că sunt păcătoşi. Numai noi ne considerăm păcătoși, noi considerăm că am făcut ceva greşit. Și asta pentru că Dumnezeu ne-a dat libertate. Aşadar, ne simţim răspunzători pentru orice am făcut în acea libertate, şi începem să ne învinuim singuri că suntem păcătoşi. Dar cel care se simte păcătos este egoul şi nu Spiritul. Spiritul nu comite niciun păcat! Este lucrul cel mai pur. Nimic nu-L poate contamina, nimic nu-L poate distruge, nimic nu-L poate face complet invizibil. El există tot timpul acolo, în inima noastră, privind tot ce facem. Aşa cum este descris în Gita, este numit și Kshetragnya, cel care cunoaşte câmpul (de luptă), care urmăreşte câmpul, martorul câmpului, care rezidă în inima noastră. Tot ce v-am spus trebuie să se petreacă în interiorul nostru, altfel totul devine o activitate mentală.

Nu vă prezint nimic controversat – până acum toţi au vorbit despre ceva spunând că este așa sau altfel. Dar trebuie să ştiţi că dacă vă primiţi Realizarea Sinelui, ea trebuie să se manifeste. Oamenii nu înţeleg - dacă ați mers la un guru, v-a activat el propriile voastre puteri? E posibil ca ei să vă plătească pentru o anumită muncă – nu are importanţă, este doar o altă afacere. Dar v-a dat acel guru realitatea? V-a dat propria semnificație absolută? V-a dat propriul scop sau nu? A pus el capăt căutării voastre sau nu? Trebuie să vă puneţi aceste întrebări şi să fiţi sinceri cu voi înșivă. Dacă nu ați primit aceste puteri, atunci mai bine faceți-o acum. Spun că sunt singura persoană care vă poate da asta, ca o consecință a întrebărilor caraghioase care vi se pun. Spre exemplu, am fost întrebată: „Sunteţi singura care face asta?” „Nu ştiu pe nimeni altcineva”, am spus. Puteţi răstălmăci cum vreţi, dar n-am cunoscut pe nimeni până acum care să dea Realizarea în masă. Nu am întâlnit pe nimeni încă. Iar dacă aş întâlni, aş fi fericită să Mă retrag. Chiar și în cazul în care Sahaja Yoghinii ajung la acel nivel la care să poată da Realizarea în masă, va fi minunat să Mă retrag, pentru că voi împlini 60 de ani şi cred că merit să Mă retrag după munca asiduă dusă timp de 14 ani.

Acesta este primul centru, aşa cum v-am spus, și este reprezentat de măreaţa ţară a lui Shri Ganesha – Australia. Simbolul acestui centru și-a găsit expresia în așa-numita Ayers Rock. Dacă mergeţi să vedeţi Ayers Rock, veți observa că are o formă care întruchipează măreața zeitate care rezidă în acest centru. Muladhara are aceeaşi culoare şi aceeaşi zeitate întruchipată de Ayers Rock, zeitate numită Shri Ganesha în limba sanscrită. Ei bine, această zeitate inocentă sau care reprezintă inocenţa, s-a încarnat pe acest pământ de dragul nostru, pentru salvarea noastră, ca Domnul Iisus Christos. El a venit pe pământ iar sediul lui este centrul de acolo, Agnya, ceea ce înseamnă că, de fapt, corpul îi era alcătuit din soare. De aceea majoritatea creştinilor venerează soarele. Această mare personalitate a venit pe pământ cu o misiune foarte importantă, deoarece ceilalţi, veți vedea... dar astăzi aş dori să vorbesc despre El.

Mi s-a spus că în Adelaide există multe biserici. Însă fiecare fiinţă umană este o biserică, un templu al lui Dumnezeu în care rezidă Iisus, la acest nivel, care este poarta – puteţi vedea foarte clar. El rezidă în această poartă, iar aceea este crucea pe care a purtat-o şi pe care a fost crucificat, pentru că era prea strâmtă şi era nevoie să se treacă prin ea. Mesajul pentru toţi creştinii este Învierea Sa. Aşa cum El a înviat, voi înșivă veți fi înviaţi de Dumnezeu Atotputernic. Iisus a venit pe pământ, a suferit pentru voi şi a murit pe cruce pentru a vă da privilegiul special de a avea această chakră Agnya extraordinară pe care El o împodobeşte. Acesta este centrul Agnya în interiorul nostru. Greşeala constă în faptul că atunci când ne referim la botez, el nu este un proces artificial, este un proces viu. Iisus nu ar fi putut vorbi despre ceva artificial sau ritualistic. Când a vorbit despre botez, s-a referit la trezirea energiei Kundalini, care trebuie să străpungă zona fontanelei pentru a vă da experienţa Sfântului Duh.

Ceea ce vă spun acum e scris şi într-o carte din India despre Domnul Iisus, însă voi nu aveți acces la cărţile pline de adevăr în limba sanscrită, pentru că nu sunt traduse. Citiți doar cărțile unor pseudo-autori apăruți în ultimii 50 de ani care încearcă să propovăduiască hinduismul sau un alt tip de „ism”. Dar despre Iisus nimeni nu a spus atunci când misionarii au venit să viziteze India, nimeni nu a spus că El era Mahavishnu, pentru că nimeni nu ştia asta și n-au putut face conexiunea. N-au putut face legătura, n-au putut spune că El era încarnarea lui Mahavishnu. Iar Mahavishnu este cel care, dacă citiţi în Devi Mahatmyam, Mahavishnu corespunde exact cu personalitatea lui Iisus Christos. Dacă citiţi, veţi fi uimiţi cât de clar este descris. Este descris chiar și faptul că mai întâi a fost un ou iar jumătate din ou a devenit Shri Ganesha, cealaltă jumătate transformându-se în Shri Iisus Christos. De aceea, în ziua de Paşte, ştiţi că întotdeauna oferim ouă, însemnând că în stadiul de fiinţe umane suntem încă asemeni unui ou, însă trebuie să devenim păsări.

El a venit pe pământ special pentru a crea un mecanism şi o conştiinţă deosebite în interiorul nostru, pentru că asta este poarta, aşa cum v-am spus, către împărăţia lui Dumnezeu, care este zona noastră limbică. Orice există la nivel subtil există şi la nivel grosier. Deci zona limbică trebuia atinsă, trecând prin poarta reprezentată de Domnul nostru Iisus Christos. Problema era cum să treci prin această poartă, pentru că oricine încearcă să treacă prin ea, poate doar să meargă în părțile laterale şi să devină cu totul altceva decât un om cu o conştiinţă superioară. Deci Iisus Christos este întruchiparea lui Ruh, a Puterii Atotpătrunzătoare, a Chaitanyei, a lui Omkara. A venit pe pământ şi a făcut această muncă pentru noi, pentru că rezidă în Agnya chakra. Ei bine, ceea ce a spus despre cea de-a doua naştere sau botez a fost că energia Kundalini, care se află în osul triunghiular, trebuie să se ridice, să se ridice şi să străpungă acest centru, să-L trezească pe Iisus Christos la acest nivel. Miracolul pe care Iisus l-a înfăptuit este că imediat ce acest centru este trezit, aceste două formaţiuni, de pe stânga şi dreapta, egoul şi superegoul... Egoul ne dă toate acele idei despre noi care în esență nu sunt respect de sine, ci ceva fals. Iar superegoul reprezintă starea în care fiinţele umane devin condiţionate, prin care acceptă condiţia: „Eu sunt asta, sunt una, alta”. Ambele instituții sunt absorbite prin trezirea lui Kundalini, prin trezirea acestei mari încarnări care a venit pe pământ. Odată ce sunt absorbite, descoperiţi că zona din vârful capului, exact acest loc, a devenit acum un spaţiu deschis. Şi descoperiți dintr-odată că energia Kundalini se ridică şi puteţi simţi briza răcoroasă a Sfântului Duh.

În Biblie este scris foarte puţin despre Sfântul Duh. Pentru a afla mai multe trebuie să apelați la Scripturile indiene, unde e descrisă Adi Shakti, Puterea lui Dumnezeu Atotputernic. Nu e corect să vă puneţi ochelari de cal şi să vedeți numai ce e în fața voastră. Lărgiți-vă orizontul şi încercați să vedeţi referințele care există despre marele eveniment al venirii lui Iisus Christos pe pământ. Ei bine, ce legătură a avut El cu Shri Krishna, cu Shri Rama, cu alte zeităţi şi alţi profeţi veţi vedea mai târziu, după ce veniţi la Sahaja Yoga. Treptat veţi realiza că toți sunt interconectați. Şi Iisus a spus deschis: „Cei care nu sunt împotriva Mea sunt cu Mine”. Cei trei magi care s-au dus să-L vadă pe Iisus când S-a născut, au fost Brahma, Vishnu şi Mahesha. Este descris că cei trei oameni măreți care s-au dus să-L vadă pe Iisus când S-a născut au fost Shri Krishna ca Vishnu, Mahesha ca Shiva, şi Brahma ca Brahmadeva. Toți aceşti oameni au venit să-L venereze. Nimeni nu ştia de unde au venit, și cine erau; au fost numiţi cei trei înţelepţi, magi.

Acum, ceea ce spun, mai întâi trebuie experimentat, pentru că nu înseamnă neapărat că este adevărat. Aşa cum de asemenea nu este esenţial să credeţi fiecare cuvânt pe care-l spun. Dimpotrivă, credinţa oarbă este împotriva Sahaja Yogăi. Întâi trebuie să aibă loc în interiorul vostru. Odată ce se întâmplă asta, veţi fi uimiţi să descoperiți că voi înşivă sunteţi un instrument extraordinar, un instrument minunat al lui Dumnezeu. Veţi fi uimiţi cum funcţionează acest instrument. Chiar și celor care vin la Mine şi spun: „Mamă, suntem fără speranță, nu suntem buni de nimic, am dus o viaţă urâtă, suntem neauspicioşi”, le-am spus: „Uitați totul, nu vă judecaţi singuri. Lăsaţi Divinul să vă judece, să vedem ce se va întâmpla cu voi. De ce vă torturaţi singuri? Uitaţi. Mai întâi faceți greşeli, nu contează, dar acum vă folosiţi de ele ca să vă faceţi rău singuri”. Deci vă rog, uitaţi toate greşelile, tot ce aţi făcut, toate lucrurile greşite pe care credeţi că le-aţi făcut, trebuie doar să primiţi ceea ce aveți deja. Sunt aici doar pentru a vă da ceea ce vă aparţine.

Ei bine, acest proces are loc într-un mod foarte blând la oamenii normali. Dar nu la toţi oamenii, aş spune. Unii nu simt acest proces pentru că au niște blocaje la unii centri care se află în interiorul lor. Aceștia sunt centri subtili care au o formă grosieră la exterior. Sunt tot timpul acolo, dar zeităţile din interiorul lor încă nu sunt iluminate. Sunt iluminate numai atunci când Kundalini se ridică şi trece prin osul fontanelei. Spiritul rezidă în inimă. Spiritul este reflectarea lui Dumnezeu Atotputernic iar Sfântul Duh este Puterea lui Dumnezeu, Shakti a lui Dumnezeu, care manifestă tot ce există. Veţi fi uimiţi cum pot fi văzute aceste lucruri în formă fizică, absolut în aspectul cel mai grosier.

Ginerele Meu este un mare fotograf. Lucra în Himalaya. În cele din urmă i-am spus: „Caută în cărţile vechi şi vezi ce scrie acolo”. I-am sugerat: „Du-te să vizitezi zona de lângă Manasarovar. Există un loc numit Manasarovar unde vei descoperi imaginea lui Sadashiva, exact ca un chip uman”. O arie de 12 mile arată exact ca o fiinţă umană, un chip de fiinţă umană, numit Dakshinamurthy, care priveşte spre sud. Şi această imagine nu este erodată deloc, este acolo tot timpul şi dacă vedeţi acel chip, el conține înglobate încă două aspecte ale lui Sadashiva. I-am spus că dacă merge la Manasarovar acela este superegoul, Manasa. Manasa înseamnă mintea încărcată de emoţii – în limba engleză sună ciudat – dar vă spun că Manasa înseamnă mintea emoţională. Există o reprezentare a acestei minți emoţionale în forma lacului Manasarovar. După aceea i-am spus că trebuie să mai fie încă un lac, iar el Mi-a răspuns că mai este unul numit Rakshastal. Rakshasa, ştiţi că înseamnă demon – Rakshastal.  Ei bine, acel Rakshastal este atât de turbulent, deşi ambele lacuri sunt aproape unul de altul, şi între ele este plasată această imagine a lui Sadashiva. Dar acest Rakshastal este aşa de înfiorător încât nu poţi crede că în acelaşi loc, aceste două lacuri au o natură atât de diferită. Iar cei care erau cu el n-au vrut nici măcar să atingă apa lacului Rakshastal pentru că reprezenta egoul și astfel ar fi devenit egoiști. Deci n-ar fi atins sub nicio formă acea apă. Și asta nu este nimic. Sunt foarte multe lucruri în natură în forma cărora puteţi recunoaşte că tot ce a fost descris în vechime există, există cu adevărat. În mod similar, fiinţele umane se află într-un stadiu intermediar și, dacă mergeţi în subtil, veţi descoperi aceşti centri în interior.

Acum, cum puteţi dovedi prin Kundalini că ce spun este adevărat? Trebuie să descoperiți singuri asta, pentru că în Occident trebuie să-i conving continuu pe oameni, să pledez ca ei să-şi primească Realizarea. Doar pentru a-și primi Realizarea, trebuie să le dau tot felul de explicaţii, tot felul de sugestii, astfel încât să aibă încredere că-şi pot primi Realizarea Sinelui. Există oameni care spun: „Cum poate fi primită atât de uşor?” Dar dacă vă spun că puteţi, de ce să nu încercaţi? Ce pierdeți? Este foarte dificil să convingi o minte care gândeşte tot timpul. Nu puteţi gândi despre asta. Nu vă puteţi gândi la încolţirea unei semințe. Se întâmplă pur și simplu. Dacă pui sămânţa în Mama Pământ, încolţeşte pur și simplu. Nu trebuie să gândiţi. Dacă vă gândiţi la sămânță, va încolţi ea oare? Este capacitatea Mamei Pământ de a face această muncă. Dar când sămânța încolțește, luăm totul ca atare. În mod similar, dacă le spun că-și pot primi Realizarea Sinelui, oamenii încep să se îndoiască. Şi încă ceva, lucrurile stau exact invers, nu Eu trebuie să iau ceva de la voi, ci voi de la Mine. Voi nu-Mi puteţi da nimic. Voi beneficiaţi de prezența Mea, nu Eu. Deci, de ce să fiu pusă la îndoială când Eu nu vând nimic, când nu încerc să câștig nimic de pe urma voastră, când nu există nicio posibilitate să fiţi exploataţi, jefuiţi, sau folosiţi de Mine? De ce să apară această îndoială în mintea voastră? Vă îndoiţi cumva şi de voi înşivă? Dar va fi decis de Divin, nu de voi, dacă vă veți primi Realizarea.

Deci vă rog, înainte de toate, încercați să înţelegeţi că sunteţi Spiritul, că trebuie să deveniţi Spiritul şi că, odată ce deveniţi Spiritul, deveniţi conştienţi colectiv. Chiar astăzi, când am fost pentru interviu la ABC, reporterul M-a intervievat, iar când am ieșit, am întâlnit o doamnă. I-am spus acelei doamne că are probleme de ficat. M-a întrebat: „De unde ştiţi? V-a spus el?” I-am spus: „Nu Mi-a spus nimeni, dar ştiu pentru că știu”. Deci asta se va întâmpla, veți deveni conştienţi colectiv. Veți putea simţi în palmele voastre ce este rău cu alţii şi cu voi înşivă. Acum, când ajungem la momentul Realizării, trebuie să ştim că problemele acestei lumi există din cauză că noi nu am atins încă absolutul. Unii cred că, încercând ceva diferit, vor fi fericiţi. Dacă cineva este capitalist, va deveni comunist; apoi, dacă este comunist, va deveni socialist. Toate acestea sunt plăsmuiri ale creierului. Dar dacă Mă întrebați pe Mine, sunt în totalitate capitalistă, pentru că am toate puterile şi sunt în întregime comunistă, pentru că nu pot trăi fără să vi le dau și vouă. Iată cum comunismul şi capitalismul, care sunt atât de artificiale în exterior, devin o realitate în voi, încât deveniţi investiţi cu puteri, cu adevăratele voastre puteri, şi nu cu puteri ireale. Pentru că posesiunile şi lucrurile materiale sunt ireale, ele nu sunt puteri reale. Și odată ce primiţi adevăratele puteri, doriți să le împărţiţi cu alții, vreţi să le daţi și altora, vreţi să-i ajutați pe ceilalți.

Şi în aceste circumstanţe moderne, credeți că sunteți frustrați, că sunteți nefericiţi și de aceea vă îndreptați către Dumnezeu. E o concluzie greşită. Îl căutați pe Dumnezeu pentru că aţi fost căutători de veacuri. Căutați de mult timp, iar acesta este timpul când culegeți roadele căutării voastre. Am întâlnit mulţi copii născuţi realizaţi, chiar și în Australia. În prezent se nasc mari sfinţi, doar pentru a face munca Divinului. Și veţi vedea că voi sunteţi printre cei care au căutat.

În Nala Damayanthi Purana, scrisă acum șaisprezece mii de ani, cred, se menţionează că Nala se mâniase foarte rău pe Kali – Kali este cel care guvernează aceste timpuri moderne – și i-a spus: „Te voi ucide, deoarece creezi confuzie în minţile oamenilor, creezi o confuzie completă asupra valorilor morale şi-i faci să se distrugă singuri. Deci ar fi bine să te distrug pentru totdeauna, astfel încât oamenii să nu mai aibă probleme”. Atunci Kali i-a spus: „Bine, poţi să mă distrugi, dar am un rost. Trebuie să ştii și însemnătatea existenței mele”. „Care este importanța ta?”, l-a întrebat Nala. „Importanța mea constă în faptul că, atunci când voi veni să guvernez pe pământ, acei oameni care acum rătăcesc prin Himalaya, pe dealuri şi văi, pretutindeni în lume, care caută, părăsindu-și oraşele, casele, vor găsi răspunsul, îl vor găsi pe Dumnezeu cel Atotputernic. Îşi vor găsi Spiritul!” El a spus asta în urmă cu șaisprezece mii de ani şi această epocă a început deja.

Lucrul de care trebuie să fiți într-adevăr siguri este că acesta este timpul, pentru că indiciile şi semnele sunt de așa natură. Nu vă puteţi imagina atât de mulţi căutători, nicăieri în lume, în nicio perioadă. Chiar și atunci când a venit Iisus, a fost foarte dificil să-i poarte cu El pe cei doisprezece discipoli. Nimeni nu căuta în acel timp. El, desigur, a ţinut predici, a vorbit despre aсest lucru – putem spune că a fost ultima mare încarnare pe pământ – dar nimeni nu L-a ascultat. Apoi a venit Mahomed. Cum L-au tratat oamenii cât a fost în viaţă? Au încercat să-L otrăvească, să-L tortureze şi a avut o viaţă atât de nefericită, încât musulmanii din ziua de azi, când se comportă în acelaşi fel, surprinzător, îi fac pe oameni să treacă prin toate suferințele Lui.

Mai există şi alte idei pe care le au oamenii: de exemplu, că trebuie să suferim pentru emanciparea noastră, sau pentru a ne purifica. Cineva a suferit deja pentru noi. Nu mai este nevoie să suferiţi şi să faceţi toate aceste lucruri. Aşa cum am spus, evreii au crezut în suferință şi L-au negat pe Iisus, iar apoi au suferit, au suferit cu adevărat. Dar după suferinţă a existat vreo transformare? Dimpotrivă, au devenit atât de înverșunați. Felul în care s-au comportat, ucigându-i pe cei din OEP, e uimitor – aceiaşi oameni care au suferit atât de mult au uitat totul şi au devenit atât de cruzi, omorând atâția oameni. Deci acest tip de suferinţă nu aduce niciun fel de transformare în interiorul vostru.

Transformarea trebuie să aibă loc, pentru că este condiţia Sinelui vostru. Dacă Sinele se manifestă, nu înseamnă că Eu sau voi credem în ceva. El există. Nu este o credință. Există cu adevărat! Asta înseamnă că există. Nu este ceva în care să crezi orbeşte, sau care să fie profesat ori acceptat, ci există acolo înăuntrul vostru şi este adevărul absolut. Chiar dacă luăm zece copilaşi, care sunt suflete realizate, şi îi întrebăm: „Ce problemă are acest domn?”, vor ridica cu toții acelaşi deget. Asta înseamnă un singur lucru, pentru că ei simt o arsură în degetul lor, sau o amorţeală, o greutate. Toţi, chiar dacă-i legi la ochi, vor spune acelaşi lucru, pentru că adevărul este unul și acelaşi. De exemplu, stăm toţi aici şi ştim că este noapte, știm că pereţii au culoarea crem sau oricare alta. În mod similar, când vă primiţi Realizarea, percepţia, percepţia voastră vă face să conștientizați, iar această percepție vă spune exact unde sunteţi şi ce aveţi de făcut.

Este un lucru remarcabil faptul că sunteţi o fiinţă umană. Ființa umană este cea mai măreaţă lucrare a lui Dumnezeu, cea mai măreaţă creaţie a Lui. Desigur, puteţi crede că oamenii sunt urâţi, și n-ar trebui să aveți de-a face cu ei. Sunt unii care cred că oamenii sunt lucrul cel mai urât. Nu e adevărat! Singurul lucru este că nu au fost conectați la sursă – care este de fapt Yoga, uniunea cu Divinul. Până când un instrument nu este conectat la sursă, la sursa lui, el nu are nicio semnificație. În acelaşi fel şi voi, atât timp cât nu sunteţi conectați la sursă, nu aveţi nicio însemnătate. Aşa că cel mai bun lucru pentru voi este să fiţi convinşi că trebuie să vă primiţi Realizarea, care poate avea loc într-o fracţiune de secundă şi să lăsați acest lucru să se întâmple. Cel mai bine este să vă primiți Realizarea, cel mai bun lucru pe care vi-l poate sugera cineva este să deveniți Spiritul.

Ei bine, despre Sine am vorbit de multe ori și le-am spus oamenilor că Sinele rezidă în inima voastră. Dar sediul Sinelui se află aici (Shri Mataji pune mâna deasupra capului), Sadashiva, El este stabilit aici. Când Kundalini se ridică şi atinge acel loc, din acest sediu sunt transmise semnale inimii voastre şi atunci inima începe să simtă, să emită acele vibraţii. În realitate nu Spiritul face asta, ci Kundalini, după Iluminare, începe să pulseze. Este atât de clar încât nu vă puteţi imagina. Nu vă puteţi imagina cât de frumos este.

Cât despre rezultatele Realizării Sinelui – într-un timp scurt trebuie să ating multe subiecte şi de aceea încerc să le cuprind – primul este că vă bucuraţi de sănătate. Oamenii mă întreabă: „Cum puteţi vindeca fizic?”. Dacă sunt doctori aici, vor înţelege, că de fapt ei nu ştiu nimic despre sistemul nervos parasimpatic. El este în esență expresia canalului central din interiorul nostru, numit Sushumna Nadi. Sistemul nervos parasimpatic ne asigură echilibrul, susținerea. De exemplu, dacă alergaţi repede, numărul bătăilor inimii creşte, dar este redus prin acţiunea sistemului nervos parasimpatic. Când Kundalini se trezeşte, sistemul nervos parasimpatic devine evident în conștiința noastră. Pentru prima dată Spiritul începe să devină una cu atenţia noastră. Atenţia noastră însăşi devine iluminată. Ei bine, când Kundalini se ridică, sistemul nervos parasimpatic începe să se manifeste şi orice centru epuizat, care creează un dezechilibru în interiorul nostru, în corpul nostru fizic sau cel emoţional, în corpul nostru mental sau cel spiritual, începe să se comporte cu adevărat, de parcă am fi atins binecuvântarea completă, iar epuizarea dispare, pur şi simplu dispare. Și este atât de surprinzător încât oamenii nu vor să creadă, pentru că au văzut o persoană comportându-se într-un anume fel, şi dintr-odată, peste noapte, descoperă că o persoană alcoolică devine liberă ca o pasăre. Văd un dependent de droguri devenind liber ca o pasăre. Și nu pot crede. Este fantastic.

Tot ce face Dumnezeu este fantastic. Noi am luat toată munca Lui ca atare. Cel puţin această muncă vie a lui Dumnezeu puteţi înţelege că are loc în interiorul vostru. Este mai presus de toate dogmele, de toate filozofiile și complicaţiile voastre. Pentru că Dumnezeu nu are limite, în timp ce creierul și inteligenţa voastră sunt limitate. Şi dacă vreţi să-L înţelegeţi pe Dumnezeu, nu-L veți putea înţelege cu acest lucru limitat care este creierul. Desigur, logic, puteţi ajunge la o concluzie. Trebuie să ajungeţi logic la concluzia că nu puteţi plăti pentru asta, că n-o puteţi face voi înșivă, că este un lucru spontan şi că voi singuri nu-l puteţi face. Voi puteţi face singuri orice altceva, dar Realizarea poate fi dată numai de o persoană iluminată. De exemplu, dacă Eu dau Realizarea unuia dintre voi, acea persoană o poate da în continuare altora. Atât de simplu este și cred că este momentul să trecem la Realizare. Sunt foarte multe persoane aici și nu vă voi putea întâlni pe fiecare dacă voi continua să vă vorbesc. Sunteţi de acord să facem acum experimentul Realizării?

Este vreo fereastră deschisă aici sau aer condiţionat?

Dacă nu vă trataţi pe voi înşivă cu respect, nimeni nu vă poate trata cu respect. Aşa că acordaţi Realizării respectul cuvenit şi încercaţi să-i primiţi binecuvântările. Ar fi bine să faceți asta. Vreau să vă spun că am reușit să găsim câteva persoane care să-și ia de lucru în Adelaide pentru a vă ajuta să aprofundați Realizarea Sinelui, să înţelegeţi ce este cu adevărat, și să învăţaţi tehnica Sahaja Yoga. Şi odată ce învăţaţi tehnica, veţi descoperi că vă va da posibilitatea să-i ajutați foarte mult pe alţii. Şi dacă sunteţi suficient de inteligenţi, o veți putea face foarte bine. Vă rog să îndreptați mâinile către Mine, în felul acesta (cu palmele în sus). Cei care nu vor să facă experimentul, ar fi bine să plece. Îi rog pe cei care nu vor să mediteze, să plece; asta ca să nu-i deranjeze pe alții, să le afecteze vibraţiile. Deci cei care nu vor să mediteze sunt rugaţi să plece.

(Shri Mataji catre cineva din sală): Tu nu vrei să faci experimentul?

Persoană din sală: Pot întreba ceva?

Shri Mataji: Nu, nu, fără întrebări astăzi. Am avut destule dimineaţă. Poți pleca, te rog? Le poți scrie. Bine. Puteţi să-Mi scrieți. Am avut prea multe întrebări şi vreau să Mă ocup de toţi. Vă amintiţi ce mult a trebuit să lucrez ultima dată pe cei noi și nu M-am putut ocupa de toţi; aşa că e mai bine să nu răspund întrebărilor personale, nu este adecvat, pentru că vreau să vă acord atenţie tuturor. Dacă aveţi întrebări, puteţi să-Mi scrieţi şi vă voi răspunde.

Vă rog îndreptați mâinile spre Mine. Ar trebui s-o faceți cu toții. Celor care nu vor, le cer din nou ca, din respect și amabilitate, să iasă din sală în mod politicos, astfel încât să nu ne deranjeze. Vă rog, ţineţi mâinile spre Mine. Puteţi să scrieți întrebările şi să veniți cu ele mâine dimineaţă. Îmi voi face timp să vă răspund la întrebări. Şi tu ai întrebări? În regulă, poţi să ieşi din sală să le scrii? De ce nu? Nu poţi forța nota și să rămâi aici. Este foarte greşit. Vrei să forţezi lucrurile. De ce? Nu, nu-Mi voi pierde timpul cu tine. Este foarte nepoliticos să-ți forţezi prezența asupra noastră. Noi nu venim la întâlnirile tale. De ce ar trebui ca tu să vii să ne deranjezi la ale noastre? Nu e bine.

Persoană din sală: Am crezut că programul nu e doar pentru gruparea Dvs.

Shri Mataji: În regulă, lasă asta acum. Nu am nimic de spus, nu continua. Nu ne deranja. Te rog comportă-te civilizat sau te rog ieși afară.

Persoană din sală: De ce vă numiți Dumnezeu?

Shri Mataji: (vorbește cu acea persoană din sală) În regulă, lasă asta acum. Tu ești Dumnezeu. Bine? Ce bine le-ai făcut tu altora ca să-Mi aduci obiecţii? Ai făcut ceva bun pentru cineva până acum? N-ai făcut nici măcar pentru tine. Atunci de ce nu Mă laşi să le fac un bine celorlalți? În regulă. Acum te rog să taci!

Ţineţi mâinile în felul acesta. Am văzut ce fel de persoană este, am văzut asta. Mi-am dat seama imediat, dintre toți cei de aici.

(către acea persoană din sală) În regulă, te rog să taci. Știi doar să vorbeşti mult și fără sens. Atât și nimic mai mult.

Vă rog închideţi ochii. Vă rog închideţi ochii. Cu ambele mâini îndreptate spre Mine, închideţi ochii şi nu vă gândiţi la ceilalţi. Gândiţi-vă doar la voi înșivă în acest moment, că trebuie să aveţi această experienţă. Foarte mulți au făcut acest experiment la ultima întâlnire şi ar trebui să-l faceţi şi voi.

Chiar dacă mai aveți gânduri, nu contează. Lăsaţi atenţia liberă, nu vă forţaţi atenţia în niciun fel. Doar lăsaţi-vă atenția liberă.

Aşa cum v-am spus, mâna stângă exprimă puterea dorinţei voastre. Iar partea dreaptă este puterea acţiunii voastre. Deci, cu mâna stângă așezată foarte relaxat în poală, puneţi mâna dreaptă pe inimă. Întrebați-vă în interior, nu cu voce tare: „Mamă, sunt eu Spiritul?” Trebuie doar să puneţi mâna dreaptă pe inimă. Mâna stângă spre Mine, mâna stângă spre Mine, și întrebaţi: „Mamă, sunt eu Spiritul?”

Acum duceţi mâna dreaptă pe stomac, în partea stângă, acolo unde este centrul principiului vostru de guru, al maestrului primordial. Întrucât sunteţi propriul vostru maestru, spuneţi doar: „Mamă, eu sunt maestrul”. Ieri am întrebat: „Sunt eu maestrul?” Acum spuneţi: „Mamă, eu sunt propriul meu guru, sunt propriul meu stăpân”. Ar trebui să spuneţi asta cu toată încrederea. Ar trebui să înţelegeţi complet în interiorul vostru că până când nu deveniţi voi înșivă maeștri, nu puteţi deosebi o persoană onestă de una falsă. Nu puteţi discerne! Aşadar, mai întâi deveniţi maestrul! Puneţi mâna dreaptă pe stomac, în partea stângă şi puneţi întrebarea, dacă aţi venit pentru prima dată astăzi. Dar cei care şi-au primit Realizarea zilele trecute trebuie să spună: „Mamă, eu sunt maestrul. Eu sunt gurul”. Nu aveţi nevoie de niciun guru, pentru că Spiritul este gurul vostru. Spiritul este gurul vostru. Trebuie doar să vă treziţi Spiritul.

Acum duceţi mâna mai sus, pe inimă şi spuneţi: „Mamă, eu sunt Spiritul”. Trebuie doar să spuneţi asta.

Acum așezaţi mâna dreaptă pe partea stângă a gâtului, unde se află chakra Vishuddhi. Vă ridicaţi voi singuri energia Kundalini. La acest centru trebuie să spuneţi: „Mamă, eu nu sunt vinovat”. Spuneţi încă o dată. Nu trebuie să vă simţiţi vinovaţi pentru nimic din ceea ce credeţi că aţi făcut greşit. Spuneţi doar: „Mamă, eu nu sunt vinovat”. Pentru că voi sunteți un instrument care trebuie să fie vindecat de Divin, pentru că voi trebuie să faceţi munca lui Dumnezeu. Aceasta este munca lui Dumnezeu. Până când nu vă veți simţi complet eliberaţi de sentimentul de vinovăție, cum ați putea face munca lui Dumnezeu? Dacă aţi spus mantre sau altceva în mod neautorizat, dezvoltaţi de asemenea acest blocaj pe partea stângă lucru foarte periculos, care poate duce la probleme de inimă; chiar de la vârste timpurii puteţi căpăta probleme de inimă. Deci mai bine spuneţi: „Mamă, eu nu sunt vinovat”. Dacă sunteţi Spiritul, atunci cum aţi putea fi vinovaţi? Un alt pericol care apare prin rostirea greșită a unor mantre este că puteţi dezvolta cancer, osteomielită şi alte boli, rostind mantre greşite date de guru falși. Deci dacă aţi făcut ceva de acest gen, trebuie să spuneţi: „Mamă, eu nu sunt vinovat”. Acest blocaj poate avea efecte foarte grave, extrem de grave. În special partea musculară poate fi absolut paralizată pe partea stângă.

Acum puneţi mâna dreaptă pe frunte şi spuneţi: „Mamă, eu iert pe toată lumea”. Trebuie să o spuneţi din toată inima şi cu o înţelegere completă, pentru că, zilele trecute, vă aduceţi aminte că spunând asta v-aţi primit imediat Realizarea. Înainte de a o spune, acest centru era complet blocat. Trebuie să iertaţi. Iertaţi-i pe ceilalţi. Iertaţi-i! Dacă aveţi respect de sine, atunci îi veţi respecta şi pe ceilalţi, altfel nu puteţi avea respect. Dacă nu vă respectaţi pe voi, nu-i puteţi respecta nici pe alţii. Primul lucru este că trebuie să spuneți: „Eu iert pe toată lumea”. Nu fiţi supăraţi pentru ceva din trecut sau pentru ce vă face cineva, ci spuneţi doar: „Eu iert pe toată lumea”. Unii spun că este greu să ierţi, dar Eu cred că acest lucru e un mit. Pentru că atunci când iertaţi, ce faceţi de fapt? În esență vă iertaţi pe voi înşivă, pentru că nu mai suferiţi de amărăciunea pe care v-o provoacă alţii.

Acum duceţi mâna dreaptă pe fontanelă, pe Sahasrara voastră. Acum trebuie să vedeţi, trebuie să funcționeze. Nu sunt doar vorbe, ci trebuie să se întâmple. Verificați voi înșivă. Ridicaţi mâna puţin mai sus. La acest nivel trebuie să cereţi Realizarea, pentru că Eu nu pot să vă încalc libertatea. Deci spuneţi: „Mamă, Te rugăm dă-ne Realizarea”. Puneţi mâna paralel cu zona fontanelei. Acum verificaţi cu cealaltă mână dacă simțiți o briză răcoroasă. Puneţi mâna dreaptă spre Mine, Trebuie doar să puneţi mâna dreaptă spre Mine. Chiar dacă sunteţi bolnavi sau altceva, încercați să vă primiți Realizarea. Este acolo, da. Trebuie să vă convingeţi singuri. Nimeni nu vă poate convinge, voi înșivă trebuie să vă convingeţi. Voi înşivă trebuie să simţiţi. Dacă nu simţiţi briza, atunci e ceva rău cu voi. Nu contează, vom rezolva problema. Ar trebui să o simțiți până la urmă. Dacă nu o simţiţi, nu e bine. Puteţi schimba din nou mâna şi spuneţi – verificați dacă simțiți briza – și întrebați: „Este aceasta briza răcoroasă a Sfântului Duh?” Puneţi întrebarea.

Conexiunea s-a stabilit. Verificați voi înșivă. Verificaţi că simțiți briza răcoroasă acum. Asta pentru că voi înşivă ați devenit un aparat de aer condiţionat. De aceea simţiţi că vă răcoriți, altfel simţeați că vă este atât de cald. Este foarte clar că acea căldură s-a dus. Iată dovada. Dacă simțiți multă căldură, asta înseamnă fie că suferiţi de ficat, fie că aveți o boală care trebuie tratată. Vedeţi voi înșivă. Chiar dacă sunteţi plătiţi de un guru să fiți aici, mai bine primiţi-vă Realizarea, pentru că ei vă pot da doar bani, pe care nu-i puteţi lua cu voi. Mai bine primiţi-vă Realizarea. Fiţi înţelepţi, sensibili, copii buni. Primiţi-vă Realizarea! Este şansa pe care o așteptați de vieți întregi.

Acum ridicați mâinile în felul acesta (spre cer) şi puneţi în inimă întrebarea: „Este aceasta briza răcoroasă a Sfântului Duh?” Veţi începe să simţiţi briza răcoroasă în palme, senzaţia curgerii ei în palmele voastre. În regulă? Acum îndreptați mâinile spre Mine. Vă voi învăţa de asemenea cum să daţi Realizarea. Vă voi învăţa cum să vă ridicați singuri Kundalini, o metodă foarte simplă de a vă menţine propria Realizare. În afară de asta, există Sahaja Yoghini aici care vă vor ajuta să progresați. Mâna asta (stângă) trebuie ţinută în faţa energiei Kundalini, astfel, fixă sau putem spune că are o mișcare liniară. Iar mâna dreaptă se roteşte în felul acesta, Sus, în faţă şi jos. Totul ar trebui să fie inteligibil, să înţelegeţi de ce facem aşa. Mișcarea mâinii în sens orar ajută la ridicarea lui Kundalini. Relizarea nu înseamnă a recita mantre şi a sări ca niște broaște, ci trebuie să aibă loc un proces viu. Acum înnodați în felul ăsta. Acum coborâți. Încă o dată. Trebuie să facem un nod acolo sus. Asta este ridicarea lui Kundalini. Să facem din nou. Adevărul este atât de copleșitor încât a-l nega este rea-credinţă, este rea-credinţă, lipsă totală de onestitate! Acum legaţi-o sus. Încă o dată. Înnodați-o. Legați-o încă o dată. Acum trebuie s-o facem de trei ori: unu, doi, trei (Shri Mataji face trei noduri deasupra capului).

Acum, verificați voi înșivă. În regulă? Vă veți simți plini de pace. Zilele trecute a venit o doamnă care era foarte uimită. Nu putea să creadă că este atât de schimbată. A spus: „Am devenit o persoană liberă acum”. În regulă? Bine.

Vă mulţumesc, deci, foarte mult şi dacă aveţi alte probleme, spre exemplu boli, orice, puteţi să veniţi acum la Mine.