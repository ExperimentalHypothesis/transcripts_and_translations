11/2024 SOTTOTITOLI, TRADUZIONE VERIFICATA

Diwali Puja[1]
“Soldati dell’Amore divino”
Lake Piru, Ventura County, Los Angeles (USA), 18 Novembre 2001

Oggi è un grandissimo giorno, in cui il male è stato eliminato [applausi].
Il male, che diffonde il proprio potere ovunque, esiste solo a causa di due fattori: uno di questi è che non si ha la conoscenza, si è ancora ciechi e si seguono cose che non sono giuste, ma che sono considerate potenti. Questa illusione crea non solo problemi, ma una distruzione assoluta.
Abbiamo affrontato una sfida enorme, non c’è dubbio, e si è risolta facilmente. Era fondata su basi del tutto sbagliate solo per creare un problema. Questo problema è stato creato con uno scopo e nessuno avrebbe potuto immaginare che si sarebbe risolto in modo tanto facile e rapido. Era mio desiderio risolverlo prima del Diwali; e così è stato [applausi].
Anche a causa dell’ignoranza la gente commette una quantità di errori. Chiunque segua una qualche religione o qualcosa del genere, lo fa soltanto perché non è consapevole della verità, perché ignora come raggiungere la verità e si aggrappa all’idea di sapere tutto.
Con tutto ciò che è accaduto, ci sono state tante divisioni, tanti individui stupidi che vengono completamente rovinati dall’ignoranza. Ora che entrate in Sahaja Yoga, avete tutta la conoscenza; una conoscenza molto sottile, molto sottile. Non è una conoscenza superficiale, ma molto sottile.
E poiché (gli altri) non hanno questa conoscenza sottile, cadono sul sentiero errato dell’ignoranza e poi cercano di contrastare chi si adopera per il bene.
Ma al di sopra di tutto vi è il potere di Dio. Tutta questa rappresentazione viene inscenata per dimostrare l’esistenza di questo grande potere.
Ha funzionato tutto molto bene. E per tutti voi sahaja yogi è una grandissima conquista poter vedere il gioco. Molte persone cosiddette di successo, non possono cogliere questo aspetto, mentre voi potete vederlo perché siete spettatori. Sebbene il mondo intero sia parte integrante di questa rappresentazione, voi ne siete al di fuori e potete vederlo con grande chiarezza.
Qualsiasi cosa sia accaduta, nessuno avrebbe potuto credere che si sarebbe conclusa prima del Diwali.
È così che agisce la stupidità che è stata creata e anche noi, talvolta, pensiamo che stupidaggini di questo tipo faranno colpo sugli altri.
Il punto non è impressionare. Se guardate tutti questi individui che hanno perso, che impressione hanno creato? Erano là per produrre una forte sensazione su tutti, per dimostrare di essere grandi guerrieri e combattenti. Ma che impressione hanno suscitato? Che siate anime realizzate o no, si può vedere che si tratta di un miracolo. È un miracolo il modo in cui le cose si sono risolte.
Ora è iniziata una nuova fase. Voi tutti avete davanti una sfida molto aperta: dare l’illuminazione alla gente. Ora le persone non sono (più) così ignoranti. Non sono (più) tanto distrutte.
Inoltre, le trovo molto cambiate. Il loro atteggiamento nei confronti della verità è mutato e capiscono che esiste una verità oltre tutto ciò che avevano conosciuto.
Ciò è molto importante, perché se un essere umano si mette a pensare: “Questa è la verità”, ci si attacca proprio. Ad ogni costo, qualsiasi cosa possa accadere, continuerà a rimanervi aggrappato. Non sarà in grado neppure di verificare se sia o no la verità.
Gli animali ci riescono. In che modo? Perché hanno una capacità innata, connaturata di fiutare il male. Noi no; gli esseri umani non possono. Se c’è un uomo malvagio, un cane gli abbaierà, oppure andrà a scagliarglisi contro. Farà tutto ciò che di solito non fa. Come ha fatto a sviluppare questa facoltà di distinguere un ladro da chi non lo è?
Noi abbiamo una consapevolezza superiore: pensiamo molte cose a cui gli animali non possono pensare, comprendiamo molte cose che gli animali non possono capire. Cuociamo il cibo, mentre loro non lo fanno. Ma penso che talvolta ci cuociamo anche il cervello! [Risate]. Questo perché il modo in cui la gente si comporta e cerca di evitare la verità mediante il proprio ego, è sorprendente.
Tutto ciò che è accaduto, come vi ho detto, è una rappresentazione, ma fareste meglio ad esaminarla accuratamente e applicarla a voi stessi per vedere se anche voi siete parte integrante di questa commedia. Per farlo dovete salire più in alto. Dovete elevarvi maggiormente – più in alto del vostro ego e del vostro super-ego, dei vostri condizionamenti - e da lì osservare voi stessi e vedere voi stessi: “Cos’è questo? Perché sto facendo questo? Perché la mia attenzione è così? Qual è la ragione principale della mia ‘possessione’, o della mia incapacità di comprendere? Perché accetto cose sbagliate?”.
Quando inizierete a vederlo, e se troverete in voi anche solo un poco di questa assurda incapacità di comprendere, allora potrete perdonare anche coloro ai quali è stato fatto un lavaggio completo del cervello – un assoluto lavaggio del cervello - e che hanno agito sotto questo influsso.
Di fatto ora siete ascesi molto più in alto di tutte queste persone e avete una consapevolezza molto maggiore di tutte loro. Dovete soltanto capire questo punto, dopodiché potrete perdonare tutti gli errori che hanno commesso.
E per quanto riguarda gli individui davvero cattivi, non dovete preoccuparvi. È compito del Potere Divino distruggerli. Osservate piuttosto voi stessi ed esaminate se avete qualcuna di queste idee, qualche idea persistente. Dovreste provare a pulire lo specchio, così riuscirete a vedere la vostra immagine completa; allora cercate, potete cercare di pulirlo. È molto importante che purifichiate voi stessi.
Ci sono persone che hanno avuto molti comportamenti sbagliati. Mi fanno semplicemente pena. Se hanno fatto cose sbagliate, è una loro responsabilità capire ciò che hanno fatto. Perché hanno agito in quel modo? Che bisogno c’è di farlo?
Tutta questa introspezione funzionerà molto bene e, allora, emergeranno i vostri veri poteri: i vostri poteri di dare la realizzazione, i vostri poteri di capire i problemi del vostro Paese, del mondo intero. E quando sentirete che siete voi i soldati che devono battersi, che siete voi ad avere la responsabilità di lottare, allora le cose funzioneranno.
Non possiamo lasciare tutto al Potere Divino. Voi dovete usare il Potere Divino e dovete farlo funzionare perché siete i soldati del Potere Divino.
Naturalmente, con questa meravigliosa idea, iniziamo a purificarci. Non occorre sapere tutto riguardo a ciò che sta accadendo, in che modo accade e come si sta sviluppando. Non è compito vostro. Voi siete soldati, quindi dovete soltanto combattere: combattere l’ignoranza, la vostra e quella degli altri. Perché generalmente i soldati falliscono quando hanno ego. Quando falliscono, hanno altri ostacoli nella propria mente. Non dovrebbero esserci ostacoli, ma dovreste proprio spingervi avanti e rendervi conto che non c’è assolutamente nessun ostacolo. È solo un mito che ci siano ostacoli e che non possiate farcela.
Non è facile elevare la consapevolezza della gente. Infatti sembra che ci sia una piccolissima distanza da superare, mentre non è così. Non lo è. Talvolta è molto difficile per alcuni uscire dai bandhan (legami, vincoli) dell’Agnya. A quel punto trovo che alcuni di voi falliscono. E, per questo, la cosa migliore è l’introspezione.
Quando pensate di avere sempre ragione, di essere a posto, la cosa migliore è fare introspezione: “Faccio tutto nel modo giusto o in quello sbagliato? Cosa sto facendo per migliorarmi?”.
L’illusione è tale che a volte pensate di agire molto bene. Per esempio, nel nostro Sahaja Yoga alcuni sono tipi sempre in prima fila; verranno avanti, faranno questo, faranno quello. Ma qual è il loro scopo recondito? Lo scopo è che gli altri vedano che loro stanno facendo questo e quel lavoro.
L’obiettivo dovrebbe essere (invece) quello di avere la capacità di vedere voi stessi interiormente. Dovete vedere qual è il problema interiore e potrete comprendere molto bene di essere stati di grande aiuto a voi stessi e agli altri.
Ad esempio, c’è un grande edificio e tutti gli altri palazzi nella zona circostante potrebbero crollare a causa di un terremoto, ma soltanto questo rimarrà in piedi. Il motivo è che questo palazzo è costruito su basi molto solide. Allo stesso modo, se Sahaja Yoga è costruito su mura molto solide, nessuno potrà distruggerlo, nessuno potrà alterarlo. E devono farlo tutti.
Alcuni ad esempio mi hanno detto: “Sa, i Suoi sahaja yogi sono dei grandi esibizionisti”.
Io ho risposto: “Davvero? Non riesco a credere che possano essere così. Vorrei incontrarli, chiunque siano”.
Loro hanno ribattuto: “No, Lei può scoprire da sola chi sono e perché si comportano così”. Ho detto: “In effetti io so tutto, ma voglio che voi sappiate tutto”.
Cercare difetti negli altri è una cosa molto divertente e anche molto facile. Ma cercate i difetti dentro di voi! Quali sono le cose che ci stanno strangolando? Questo è il modo migliore per migliorare la vostra consapevolezza.
Se andate in auto dovete conoscere la strada, dovete saper guidare, dovete vedere quali sono i problemi.
Invece voi vi credete chissà chi. Così non funzionerà.
Oggi è il giorno di un grandissimo avvenimento. Celebrare il Diwali è qualcosa di davvero molto gioioso. Questa gioia, però, non è (solo) per noi, questa gioia è per il mondo intero. Dobbiamo adoperarci per il mondo intero. Noi ci diamo da fare per noi stessi, per il nostro lavoro, per il denaro, qualsiasi cosa, ma cosa state facendo per gli altri? È questo che dovreste domandarvi. È molto importante. Solo persone di questo tipo sono utili in Sahaja Yoga, perché sono sollecite, si prendono cura e si adoperano per gli altri. Questa è una grande gioia.
Quando le candele bruciano è per darvi felicità. Esse bruciano i propri corpi per darvi felicità. Sono loro che dovrebbero insegnarci che dobbiamo fare qualcosa per gioire della nostra consapevolezza superiore.
Tutto questo funzionerà, ne sono sicura. Anch’io sto cercando di fare del mio meglio per rendere questa luce ferma e piena di entusiasmo. È lì. Siete voi, che siete ansiosi di colmare le vostre brocche, a poterlo fare. Non sarà la mia sollecitudine ad aiutarvi.
Se volete avere un quadro completo di voi stessi, dovete innanzitutto smettere di identificarvi con voi stessi, diversamente non saprete mai cosa c’è di sbagliato in voi.
Se vi identificate troppo con voi stessi, non potete crescere.
In realtà qual è lo scopo, dopotutto? Qual è lo scopo della nostra vita? Dobbiamo trasformare il mondo intero in una squadra pacifica. Cambiare voi stessi, naturalmente, è una gran cosa, non c’è dubbio; ma cambiare anche gli altri porrà fine anche a tutti i problemi del mondo. Se tutti gli abitanti di questo mondo diventeranno persone buone, dei sahaja yogi, riuscite ad immaginare cosa accadrà?
Pensate a questo mio sogno: dobbiamo cambiare tutti quelli che possiamo cambiare, e trasformarli in brave persone. Se non si trasformano, sono come candele senza fiamma. E se sono in grado di trasformarsi dovremmo tentare ogni mezzo, ogni espediente per farlo.
Sono sicura che verrà un giorno, molto presto, in cui direte: “Madre, ora siamo completamente al sicuro”. Non pensate al passato e ai problemi del passato. Ormai li avete superati.
 
Gioite di voi stessi, abbiate fiducia in voi stessi e datevi da fare. Sono certa che accadrà molto presto, accadrà molto rapidamente. È il vostro desiderio ed anche il vostro modo di farlo funzionare, la vostra sollecitudine a farlo funzionare. La preoccupazione principale dovrebbe essere: “Come posso trasformare questa persona?”. Voi potete trasformare chiunque.
Sapete, ne parlate con una persona e subito un’altra la segue. Come quando siamo arrivati in aereo. All’aeroporto ho trovato molte persone che avevano rivolto le mani verso di me in questo modo. Ho chiesto: “Chi sono?”. Non erano sahaja yogi. Avevano visto qualcuno – non ho potuto chiedere cosa fosse accaduto – ma tutti dicevano: “Sentiamo la brezza fresca sulle mani”. Non ne sapevano niente. Non sapevano niente della Kundalini, nulla. E allora che cos’è questo fresco che arriva?
(Significa) che fondamentalmente la gente è qui per ricevere la realizzazione; noi dobbiamo soltanto estendere agli altri le nostre idee, il nostro amore.
Invece di sentirsi infastiditi da loro, è meglio dar loro una possibilità e vi stupirete del fatto che sono molto ansiosi di trasformarsi. Sono tutti stufi di tutte le cose artificiali che hanno.
Ormai è finita. Vi sorprenderete di quanti stiano aspettando che diate loro la realizzazione del Sé, e facciate in modo che celebrino il loro Diwali con voi, che gioiscano del Diwali.
 
Non potete celebrare il Diwali con una sola candela. Dovete avere più e più candele. È questo il vostro compito. Lo farete soltanto con la vostra candela. È la vostra e può illuminare chiunque. Perché allora non usarla ad ogni costo, in ogni luogo?
Ho incontrato alcuni sahaja yogi e ho chiesto loro: “Cosa avete fatto?”. Hanno risposto: “Niente”. “Niente? Non avete fatto niente?”. “No, niente”. Ma allora a che cosa serve avere la realizzazione se non avete fatto niente, se non volete dare la realizzazione a nessuno, se non volete parlarne a nessuno, se vi sentite così timidi al riguardo?
Poi ho incontrato altre persone che hanno detto: “Madre, arriviamo proprio adesso da un programma”. “Sì? Come mai così tardi?”. “Perché ci hanno detto che c’era un allarme bomba”. “Allora eravate fuori ad aspettare?”. “Sì”. “In quanti?”. “Tutti. Erano in migliaia ad aspettare. Non c’era nessuna bomba. Hanno assicurato che non c’era nessuna bomba. Allora siamo entrati e abbiamo avuto tutti la realizzazione”. “Ma eravate anime realizzate?”. “No, abbiamo ricevuto la realizzazione, per la quale a volte occorre anche aspettare. Ed ora siamo convinti che nessuno può farci del male, nessuno può crearci problemi, sopraffarci. Siamo soltanto noi che lo facciamo a noi stessi.”
Ripeterò ancora, dunque, che l’introspezione è davvero molto importante in Sahaja Yoga. Quando la luce interiore è accesa dovete prendervene cura.
Sono stata molto felice di sentir dire che tanti hanno sentito le benedizioni del Diwali. Ma vedete, ieri avete avuto questa “doccia” (di stelle cadenti). Come sono venute a proposito! Non era mai accaduto, nella storia di questo mondo non era mai accaduto. Perché ieri è arrivata questa “doccia” ed ha cercato di darci una nuova esperienza delle stelle cadenti? Tutto questo è un periodo che persino la natura riconosce. E anche noi dovremmo capire che questo è il tempo di un evento speciale.
Di solito ricevo lettere da gente malata o i cui genitori sono malati o altri sono malati. Cose di ogni tipo: il matrimonio di qualcuno è fallito, qualcuno ha dei bambini malati... Insomma, mi scrivono di qualsiasi problema assurdo. Il motivo è che loro, quelli che scrivono, non sono anime realizzate; o forse lo sono per metà, perché potrebbero chiedersi: “Perché scrivere a Madre? Possiamo farcela da soli!”.
 
Invece di questo, devono scrivermi di ciò che hanno conseguito, di quanti amici hanno trovato, di quanto amore hanno ricevuto dagli altri, di come hanno fatto funzionare Sahaja Yoga nei piccoli villaggi. È molto meglio scrivere questo piuttosto che: “Mia madre è malata, mio padre è malato”. Tutti questi rapporti di parentela continuano ad uccidervi.
Non c’è più vostro fratello. Nessuno è vostra sorella. Soltanto i sahaja yogi sono i vostri fratelli e le vostre sorelle. Ora avete qualche cugino e il cugino del cugino e... Lasciate stare. Non è compito vostro. Non sta a voi risolverlo. Anche prima di arrivare ho ricevuto delle lettere di questo tipo: il cugino del cugino di qualcuno... così. Ho chiesto ad una signora: “Perché scrivi sempre tutte queste cose di questo e quel cugino?”. E lei: “Madre, sto cercando di diffondere Sahaja Yoga”. “In che modo?”. “Se guariranno, verranno in Sahaja Yoga”. Non è così che vogliamo diffondere Sahaja Yoga. Sembra una pubblicità o qualche particolarità per cui, se curate qualcuno, allora verrà in Sahaja Yoga. Noi non vogliamo che venga gente del genere.
Non voglio ferirvi, ma desidero infondervi coraggio, capacità di comprendere e saggezza. Perché noi sahaja yogi ci troviamo qui? Solo per curare tutti i nostri parenti? Potrebbero essere malati a causa di alcuni errori che hanno commesso.
Invece di prestare attenzione a tutte queste persone, dovreste prestare attenzione a voi stessi e alla vostra ascesa. Dovete rispettare voi stessi. Se siete loro parenti non è affar vostro.
Manca la capacità di comprensione, la saggezza che siamo venuti qui per un compito davvero molto speciale, di altissima qualità. Allora tutte queste persone mi scriveranno.
Una signora si è sposata in Sahaja Yoga e mi ha scritto: “Ho divorziato circa otto o nove mesi fa e ora tutti i miei parenti mi dicono: ‘Perché ti sei sposata in Sahaja Yoga?’. E tutti criticano me e Sahaja Yoga”.
Ho detto: “Ma chi le ha chiesto di sposarsi?”. Io non gliel’ho mai chiesto. Il matrimonio, per lei, è diventato l’aspetto più importante. “Tutta la mia famiglia dice...”. Che cosa hanno fatto loro per Sahaja Yoga? Se questo matrimonio non riesce, diranno che c’è qualcosa di sbagliato in Sahaja Yoga. Lasciateli dire. Noi non abbiamo fatto promesse in tal senso.
Vi ho sempre detto: “Non scrivetemi di vostra madre, di vostro padre, di questo, di quello”. Se non sapete come curarli è meglio che lasciate Sahaja Yoga. Potete curarli voi. Potete riuscirci da soli. Ma guardate quante lettere mi arrivano ogni giorno. Ho chiesto: “Tuo padre è in Sahaja Yoga?”. “No”. “Tua madre?”. “No”. “Tuo fratello?”. “No, nessuno”. Ma allora perché chiedete a me? Che rapporto ho con loro? Non sono sahaja yogi. Io sono responsabile soltanto dei sahaja yogi. Loro non sono sahaja yogi, quindi perché volete disturbarmi? È impossibile da capire.
In Sahaja Yoga dovete prendere la realizzazione del Sé, bene. Poi potete dare la realizzazione del Sé a quanti la vogliono e stabilizzarli correttamente. Invece c’è qualcuno che sta sospeso a mezz’aria e che mi segue dall’aeroporto a qualche altra parte, cose di ogni genere: tutto questo è davvero irritante e nauseante. Non mi interessa. Neanche a voi dovrebbe interessare. Ciò che dovreste fare è preoccuparvi che le persone che parlano così vengano in Sahaja Yoga.
E dovete dire loro: “La situazione è così perché non pratichi Sahaja Yoga”. Oppure: “Questa persona non fa Sahaja Yoga, ecco il motivo, è questo il problema. Noi stiamo bene, siamo felici”. Infatti Sahaja Yoga è aperto, dunque possono venire tutti.
Vorrei chiedere a tutti voi, nel giorno del Diwali, di promettere a voi stessi: “Non sprecherò le mie energie con persone che non sono sahaja yogi”. Adesso è molto importante, perché l’attenzione è continuamente su cose sbagliate e su basi sbagliate. Se avete un po’ di intelligenza, dovete rendervi conto che ora appartenete a persone spirituali di qualità elevatissima, che sono pochissime.
A questo mondo ce ne sono pochissime. E dovete fare uno sforzo concentrato per fare in modo che in tantissimi abbiano questa qualità; deve esserci una grande aspirazione a questo.
Trovate queste persone. Dite loro ciò che avete trovato e che anche loro possono ottenerlo. Ma non preoccupatevi di cose che non hanno alcun valore per noi.
Dovete capire che appartenete ad una razza speciale. Siete soldati speciali che sono stati addestrati per compiere solo il lavoro Sahaja.
Quindi, sprecare energie con i parenti, i fratelli, le sorelle, non va bene per voi. Adesso occorre comprendere che le vostre energie sono riservate. E a chi? Soltanto ai sahaja yogi.
Dovreste dare aiuto a chiunque sia un sahaja yogi o voglia diventarlo. Dovete aiutare i sahaja yogi stabilizzati, perché siamo una sola personalità e rappresentano tutti le diverse mani di un’unica personalità, di un unico Dio.
Questa unione deve essere stabilizzata in voi e anche gli altri dovrebbero scorgerla in voi.
 
Ci sono alcune persone molto attive.
Ci sono alcune persone molto attive nel criticare. Tutto questo si risolverà, ne sono sicura, perché questo è l’anno di grandi conquiste e grandi successi; ciò nonostante, se vi mettete a fare qualcosa di assurdo, niente funzionerà.
Non dico, naturalmente, che tra noi non ci siano sahaja yogi così. Ce ne sono. Abbiamo con noi tutti i soldati, non c’è dubbio. Essi hanno tutte le armi, ogni cosa, ma ce ne occorrono di più.
E per questo dobbiamo darci da fare in modo collettivo, dovete pianificare il da farsi.
Di recente c’è stato un gran dibattito sul comportamento degli islamici. Noi non siamo né cristiani né islamici né altro: non lo siamo, perché non potete collocarvi in una piccola arena dicendo: “Io sono un sahaja yogi, ma sono cristiano”. Non potete esserlo. Dovete abbandonare questo limite. Siete un sahaja yogi sotto ogni aspetto e tutte le altre cose assurde non vi appartengono.
Ho visto che anche molti musulmani vengono in Sahaja Yoga, ma pochissimi di loro sono veri sahaja yogi. Verranno, ascolteranno i miei discorsi, questo, quello. Ma pochissimi sono davvero sahaja yogi, nel vero senso della parola.
Se lo siete, inizierete a vedere i difetti della vostra comunità, della cosiddetta religione a cui appartenete, qualsiasi cosa sia la vedrete. E cercherete sicuramente di correggerle, se le amate; oppure lasciate perdere.
Siete persone speciali, selezionate in modo speciale per una causa molto speciale e non potete sprecare le vostre energie in cose meschine, assurde. È una cosa che dovreste capire.
In questo giorno del Diwali dovete rendervi conto che dovete ardere affinché la luce del Divino si diffonda assolutamente ovunque.
Ma non esagerate. Come alcuni che sono venuti a dirmi: “Madre, abbiamo abbandonato i nostri genitori. Abbiamo rinunciato a questo, abbiamo rinunciato a quell’altro. Ma non siamo ancora a posto”.
Allora ho detto: “Perché dovreste rinunciarvi? Eravate attaccati a qualcosa e l’avete abbandonato, oppure è semplicemente finita in modo automatico?”. “Ah, sa, eravamo molto attaccati alla nostra famiglia, ai genitori, al Paese, questo, quello e ora abbiamo abbandonato qualcosa, ma solo qualcosa”.
Queste persone tiepide non vanno bene. Non prestate loro molta attenzione. Non meritano attenzione. Occorre capire molto bene che non dovreste essere così neanche voi, né dovreste avere amici del genere, né dovreste fare di loro dei sahaja yogi.
Un sahaja yogi è un soldato che ha la caratteristica speciale di combattere per la verità. Quando avrete questo tipo di personalità, ci saranno luci ovunque.
In questo giorno del Diwali, vi benedico tutti dal cuore, e desidero che rispettiate voi stessi e comprendiate qual è la posizione del vostro essere in questa organizzazione, diciamo, o movimento di Sahaja Yoga, e in che modo lo stiamo facendo funzionare.
L’attenzione dovrebbe spostarsi da tutte le cose assurde, terrene, al vostro Sé. Dovrebbe essere una forza molto dinamica a dover agire.
E sono sicura che l’anno prossimo sarà molto diverso. Avremo tutte le meravigliose benedizioni del Divino. Dobbiamo agire in modo collettivo, con capacità di comprensione.
Che Dio vi benedica.
[1] Primo Puja celebrato in America dopo l’attentato alle Torri Gemelle di New York e al Pentagono di Washington dell’11 settembre 2001.