9 मार्च 1979
Talk to Sahaja Yogis
New Delhi (भारत)
Talk Language: Hindi | Transcript (Hindi) - Draft

9 मार्च 1979
सहज योगियों से संवाद
नई दिल्ली (भारत)
भाषा: हिंदी
सेमिनार (हिंदी)। दिल्ली, भारत। 9 मार्च 1979।

आपका स्वागत है।

मराठी- [(अस्पष्ट) बेटे कुबोर मिलेले, इदा देडी, उच्छे पाणी भरूं मागों जाएँ।

अहो देवड़े, कमाला तेंच है। गणेशन लागे मुर्ख बनाते हैं, देवड़ें तो भी दोकप फिर लेले हैं।]

हमें खेद है, हम यह हाल में नहीं कर सकते हैं। आप देखिए, हम इसे आपके लिए खुली जगह में कर सकते हैं। यह सारी चीज वास्तव में इस तरह से होती है।

रिलीफ़ लगा ना इधर? कैसे हैं? अब आप कैसे हैं! ऍे? खराब नहीं हैं!

योगी: (अस्पष्ट)

अच्छे नहीं हैं! क्या आप और किसी गुरु के पास गए हैं, मुझे लगता है! क्या आप गए हैं? क्या आप किन्ही और लोगों के पास भी गए हैं?

योगी: (अस्पष्ट)

आप कहाँ हाँकर आए थे?

योगी: (अस्पष्ट)

लेकिन कभी भी किसी और के पास भी गए हैं?

योगी: (अस्पष्ट)

हाँ! किससे मिले थे आप?

साधक: (अस्पष्ट)

हम आपका कुछ नहीं कर सकते।

साधक: हां

यही कारण है कि हम आपका कुछ नहीं कर सकते। आप देखिए, यदि आप इन सब लोगों के पास जाते हैं तो यह आपकी कुंडिलिनी को खराब कर देते हैं, फिर वो नहीं उठती। इसमें हम क्या कर सकते हैं?

यही कारण है की आप अच्छे से नहीं हैं, बाकी सब अच्छे से हैं। लेकिन अगर आप ऐसे लोगों के पास जाते हें जो आपकी कुंडिलीन को दूषित कर देते हैं तो हम नहीं उठा सकते क्योंकि वह बहुत मुश्किल हो जाता है।

[मराठी वार्ता]

आप इनके साथ जाइए, यह आपको बताएँगे की क्या करना है! एक मिनिट बाहर जाइए! बेटा अब रोने की कौन सी बात है। यहाँ क्या कर रहे हैं, आप उतार लीजिए अपना ये कपड़ा, बिल्कुल आराम से बैठिए; बिल्कुल आराम से बैठने का है, कुछ नहीं, आप कुछ कर ही नहीं रहे। रोने की कौन सी बात है, डौकटर साहब को भेज दिया हमने बाहर। हाँ साहब! हाँ, बस, इसको निकाल दीजिए, कोट को निकाल दीजिए। बस, नमस्ते! क्या हाल है! ठीक है!

हूँ!

अरे में बच्चे को स्पंदन दूँगी और जाने को कहूँगी। कल हम उस पर काम करेंगे, ठीक है!

[मराठी-हिन्दी-अंग्रेजी मिक्स वार्ता] - दिन के समय में, इसको इधर कमरे से; नींबू पानी; अच्छा यह आपको दे दे रहे हैं, [मराठी], आप इधर जाइये, यह बता देंगे।

योगी: नींबू किधर है?

[मराठी में कुछ वार्ता?]

[मराठी में कुछ वार्ता?]

अच्छा यह आपको दे दे रहे हैं, जाओ, [मराठी में कुछ कहते हैं]; आप इधर जाइए, यह बता देंगे।

क्या आप इस को देख सकते हैं, अन्यथा ये ऐसे ही व्यवधान डालता रहेगा!

इतने इतने देवोगे, [मराठी में], उसे जाने दो, Good returns for bad .. (अस्पष्ट)।  हाँ! इधर दे दीजिए, बेटे इनको ले जाइए, वो बता देते हैं सारी बात, समझ लो; तो हाँ! कल सवेरे आना।

कल सवेरे तो हम लोग दिल्ली जा रहे हैं, यह जरा देख लेंगे, आप जरा इनको देख लेना। इनको चैतन्य दे देना, ठीक है! डौकटर हैं; जरा इनको दिखाना कैसे करना है। हाँ!

इन्हें उधर ले जाइए, हम दूसरे डौकटर को ले लेंगे, कहाँ गए हैं वो!

योगी: (अस्पष्ट)

श्री माता जी: ठीक है!

कमर बांध के लगे हैं उनके पीछे, क्या कहने बाबा; लोग ऊर्जा व्यर्थ करते हैं!

कृष्ण ने गीता में कहा है कि योगक्षेमं वहाम्यहम्। इसका मतलब है पहले योग, पहले वो क्षेम कहते, पहले उन्होंने योग कहा उसके बाद क्षेम कहा। क्षेम का मतलब होता है आपका वेल बींग, आपका लक्ष्मी तत्व; पर पहले योग होना चाहिए। जब तक योग नहीं होता तब तक पर्मात्मा से आपका कोई मतलब नहीं।

आपको पहले योग, माने पर्मात्मा से मिलन होना चाहिए, आपके अंदर आत्मा जाग्रत होनी चाहिए। जब आपके अंदर आत्मा जाग्रत हो जाती है तब आप पर्मात्मा के दरबार में असल में जाते हैं। नहीं तो आप रट्टू तोते के जैसे कहा करते हैं जो कुछ भी बात है, बाहर ही रह जाती है। अंदर का आपा जब तक आप जानते नहीं, जब तक आप अपने को पहचानते नहीं, तब तक आप पर्मात्मा के राज में आते नहीं और इसलिए आप उसके अधिकारी नहीं हैं, जो पर्मात्मा ने कहा हुआ है।

बहुत से लोग पर्मात्मा को इसका दोष देते हैं कि हम तो इतनी पर्मात्मा की भक्ति कर रहे हैं, इतनी हम पूजा कर रहे हैं, इतने सर के बल खड़े होते हैं, यह करते हैं, वो करते हैं, भूख चढ़ाते हैं, सुबह से शाम तक रटते बैठते हैं, तो भी हमें पर्मात्मा क्यों नहीं मिलते।

वास्तविकता यह है कि पर्मात्मा से बात करने के लिए आपका उनसे सम्बंध होना चाहिए, connection होना चाहिए। जब तक आपका योग घटित नहीं होता तब तक क्षेम नहीं होता। क्षेम का मतलब है, आपके चारों तरफ से रक्षा। यह जो लक्ष्मी तत्व हमारे अंदर है, वो जाग्रत हो जाए।

कृष्ण ने सिर्फ यह कहा कि 'वहाम्यहम', मैं करूंगा। पर कैसे करूंगा, सो नहीं कहा। सो मैं आपसे बताती हूं, वो किस तरह से होता है। जिस वक्त योग घटित होता है, तब कुंडलिनी त्रिकोणाकार अस्थि से उठ करके ब्रह्मरंध्र को छेद देती है।

जब कुंडलिनी की शक्ति ब्रह्मरंध्र को छेदती है, तब उसमें ज्योत आ जाती है, क्योंकि आत्मा की ज्योत वह पा लेता है। और उस ज्योत के कारण नाभी चक्र में जो लक्ष्मी तत्व है, वह जाग्रत हो जाता है। जैसे ही लक्ष्मी तत्व आप में जाग्रत हो जाएगा, चारों तरफ से आप देखेंगे आपकी खुशहाली है।

कोई आदमी रईस हो जाए, जिसे पैसेवाला कहते हैं, वो जरूरी नहीं कि वो खुशहाल है। अधिकतर पैसेवाले लोग महादुखी दिखते हैं। जितना पैसा होगा, उतने ही वो गधे होते हैं। उतने ही उनके घर के अंदर गंदगी आती है; शराब, दुनिया भर की चीजें, मक्कारीपन, झूठापन, हर तरीके की चीजों के अंदर रहता है। हर समय डर, भय कि अभी गवर्नमेंट आ के पकड़ती है, कि खाती है, कि हमारा पैसा जाता है, कि यह होता है, वो होता है।

तो जो बहुत रईस लोग हैं, वो भी कोई लक्ष्मी पती नहीं हैं, क्योंकि उनके अंदर लक्ष्मी का तत्व नहीं जाग्रत हुआ है। सिर्फ पैसा कमा लिया, पैसा उनके लिए मिट्टी जैसा है। पैसे से उनको कोई सुख नहीं है।

लक्ष्मी के तत्व को समझना चाहिए। मैंने पिछली मर्तबा बताया था कि लक्ष्मी कैसी बनाई हुई हैं, जिसके हाथ में दो कमल हैं, जो गुलाबी रंग के। और एक हाथ से वह दान करती हैं और दूसरे हाथ से आश्रय देती हैं। गुलाबी रंग द्योतक होता है प्रेम का। जिस मनुष्य में प्रेम नहीं है, लक्ष्मी पती नहीं होता है। उसका घर ऐसा होना चाहिए, जैसे कमल का फूल होता है; कमल कमल के फूल के अंदर भँवरे जैसा जानवर क्योंकि बिल्कुल सुष्क होता है, इसके काटे चुभते हैं अगर आप हाथ पर लीजिए तो, उसको तक वो स्थान देती हैं, अपनी गाभा पर उसको सुलाती हैं, उसको शांति देती हैं। लक्ष्मी पती का मतलब यह है कि जिसका दिल बहुत बढ़ गया हो, जो अपने घर आए हुए अतिथियों को, किसी को भी, अत्यंत आनंददायी हो।

वो लक्ष्मी पती होता है लेकिन अधिकतर आप रईस लोग देखते हैं कि महा भिखारी होते हैं। उनके घर आप जाएं तो उनके एकदम जान निकल जाती है कि मेरे दो पैसे खर्च होंगे। जिस आदमी को हर समय यह फिक्र लगी रहती है कि मेरे आज चार पैसे खर्च हो रहे हैं, दो पैसे खर्च हो रहे हैं, इसको जोड़ के रखो, उसको कहां बचाओ, इसको क्या काटो, वो आदमी लक्ष्मी पती नहीं होता है।

कंजूस आदमी लक्ष्मी पती नहीं होते। वो कंजूस है, वो लक्ष्मी पती नहीं है। कंजूस आदमी दरिद्री होता है, महा दरिद्री होता है, उसमें कोई बादशाहत नहीं होती। जिस आदमी की तबीयत में बादशाहत नहीं होती, उसको लक्ष्मी पती नहीं कहते। जो आदमी बादशाही होता है, वो चाहे गरीबी में रहे, चाहे अमीरी में रहे, वो बादशाह ही होता है।

वो बादशाह के जैसा रहता है। छोटी-छोटी चीज के पीछे, दो-दो पैसे के पीछे में, दो-दो कौड़ी के पीछे में, इसके पीछे में, उसके पीछे में परेशान होने वाला लक्ष्मी पती नहीं होता है। उसी लिए लक्ष्मी तत्व फिर जाग्रत नहीं होता है, इसलिए नाभी चक्र की बड़ी जोर की पकड़ हो जाती है। मैटेरियलिज्म आ जाता है उस आदमी पर।

जड़वादी हो जाता है। छोटी-छोटी चीज का उसको बड़ा ख्याल है—यह मेरा, यह मेरा, यह मेरा बेटा, यह मेरा फलाना, यह ढिकना। यह सारी चीज जिस आदमी में आ गई, वो लक्ष्मी पती नहीं होता है। इसकी चीज मारूं कि उसकी चीज मारूं कि यह लूं कि वह लूं, कि सब मेरे लिए होना चाहिए, वह भी लक्ष्मी पती नहीं है।

जो दूसरों के लिए होता है—अगर मेरा अच्छा अलिशान मकान है, तो इसमें कितने लोग आकर बैठेंगे। अगर मेरे पास अलिशान चीजें हैं, तो कितने लोगों को आराम होता है। कैसे मैं दूसरों का स्वागत कर पाऊंगा, कैसे मैं दूसरों की मदद कर पाऊंगा, किस तरह से मैं उनको अपने हृदय में स्थान दूंगा।

मदद का भी सवाल नहीं उठता। आदमी यह सोचता है कि यह मेरे ही अपने हैं। इनके साथ जो भी मैं करता हूं, मैं अपने साथ करता हूं। तब असली लक्ष्मी तत्व जाग्रत हो जाते हैं। कमल के जैसा उसका रहन-सहन, शकल होना चाहिए। सुरभित होना चाहिए ऐसा आदमी, न कि उससे हर समय घमंड की बदबू आए।

अत्यंत नम्र होना चाहिए। कमल का फूल हमेशा, आपने देखा है, उसमें हमेशा थोड़ी-सी झुकान रहती है। कमल कभी भी ऐसा खड़ा नहीं होता। थोड़ी-सी झुकान जरूर डंठल में आ जाती है। उसी प्रकार, जो कम से कम जो लक्ष्मी जी के हाथ में कमल है, दोनों में इसी तरह से सुकुमारता है।

दूसरों से बात करते वक्त वो बहुत ठंडी तबीयत से, आनंद से, प्रेम भरा इस तरह से बात करता है। झूठा नहीं होता, जो प्लास्टिक के नहीं होते हैं, वो कमल असल में होते हैं। ऐसा मनुष्य असल में कमल के जैसा होना चाहिए।

एक हाथ से वो दानी होना चाहिए। उसके हाथ से दान बहते ही रहना चाहिए, बहते ही रहना चाहिए। हमने अपने पिता को ऐसे देखा है। हम पिता की अपनी बात में देखते हैं, बहुत बाद कि वे बहुत दानी आदमी थे। देते ही रहते थे। उनके पास कुछ ज्यादा हो जाए, वो बांटते ही रहते थे।

कोई यह मजा ही नहीं आता, जब तक वो बांटें नहीं। और उनसे कोई कहे कि आप आंख उठा कर नहीं देखते जो आया, वह ही उठा कर ले जा रहा है। आप आंख उठा कर नहीं देखते। तो कहे, "मैं क्या देखूं, जो देने वाला दे रहा है। मैं तो बस बीच में खड़ा हूं, दे रहा हूं। फिर देखने में मुझे शर्म लगती है कि लोग कहते हैं कि तुम दे रहे हो।"

इस तरह का दौलत वाला जो आदमी होता है, जो अपने लिए कुछ भी संग्रह नहीं करता, दूसरों को बांटते रहता है, दूसरों को देते रहता है, देने में उसको आनंद आता है, लेने में नहीं। यह आदमी लक्ष्मी पती कहलाता है।

ऐसे को ही मिलता है हजार बार, और देता रहता है। जो अपने ही बारे में सोचता रहे, मेरा कैसे भला होगा, मेरे बच्चों का कैसे भला होगा, मैं कैसे अच्छा होऊँगा, ऐसे आदमी को लक्ष्मीपती, इससे कोई शोभा नहीं देती, वो भिखारी होता है।

वो आश्रय देता है, अनेक को अपने घर में। जो भी आया, उससे अच्छे से, प्रेम से रहना, उसकी अत्यंत अपने बेटे जैसे सेवा करना। उसके यहाँ नौकर-चाकर, जानवर, अनेक लोग उसके आश्रय में होते हैं, पर वो हमेशा ये जानते हैं कि हमारा आश्रयदाता है। कोई हमें तकलीफ होगी, वो हमें देगा, रात को उठ करके भी देगा, और चुपचाप ऐसे करता है। उसे बताता नहीं, जताता नहीं, दुनिया को दिखाता नहीं कि मैंने इनके लिए इतना कर दिया, वो कर दिया। एकदम चुपके से करता है।

परमात्मा भी हूबहू ऐसा है। वो एक स्त्री स्वरूप, माँ स्वरूप बनाया हुआ लक्ष्मी जी का स्वरूप है और एक कमल पर लक्ष्मी जी खड़ी हो जाती हैं। आप सोचिए, कमल पर खड़ा होना, माने आदमी में कितनी सादगी होनी चाहिए। बिल्कुल हल्का, उस पर कोई बोझा नहीं, कमल पर भी वो खड़े हो सके ऐसा आदमी उसे होना चाहिए, जो किसी को अपने बोझे से न दबाए। बहुत ही नम्र होना चाहिए।

जो दिखाते फिरते हैं यहाँ-वहाँ कि हमारे पास यह चीज है, वो चीज है, फलाना है, ढिकना है, वो लक्ष्मी पती नहीं होता। मातृत्व उनमें होना चाहिए। माँ का हृदय होना चाहिए। तब उसे लक्ष्मी पती कहना चाहिए। यह सब लक्ष्मी पती के लक्षण हैं। और जब आपके अंदर यह तत्व जाग्रत हो जाता है, तो पहली चीज, आपमें अति संतोष!

ऐसे तो किसी चीज का अंत ही नहीं है। आप जानते ही हैं, इकोनॉमिक्स में कहते हैं कि कोई चीज ऐसे इवॉल्व होती ही नहीं। आज आपके पास यह है, तो कल वो चाहिए। कल वह है, तो वो चाहिए। वो चाहिए, तो वो चाहिए। आदमी पागल जैसे दौड़ता रहता है। उसकी कोई हद ही नहीं है। आज ये मिला तो वो चाहिए, वो मिला तो वो चाहिए।

लेकिन आदमी में संतोष आ जाता है। उससे संतोष आ जाता है। जब तक आदमी में संतोष नहीं आएगा, वो किसी भी चीज का मज़ा नहीं ले सकता है। क्योंकि संतोष जो है, यह वर्तमान की चीज है। प्रेज़ेंट की चीज है। और आशा जो है, यह फ्यूचर की चीज है। निराशा जो है, यह पास्ट की चीज है।

आप जब संतोष में खड़े रहते हैं, फुल्ली सैटिसफाइड हैं, तब आप पूरा उसका आनंद उठा रहे हैं, जो आपको मिला हुआ है। नहीं तो उनके पास कितना भी रहता है, तो भी कहते रहते हैं, उसके पास कितना है, मुझे वो चाहिए। तो यह काहे को मिला आपको? फिर वो मिल गया, तो उसको वो चाहिए। कभी भी ऐसा आदमी अपने जीवन का आनंद नहीं उठा सकता। कभी भी वो ऊँचा नहीं उठ सकता। रात-दिन उसकी नज़र ऐसी पड़ती रहेगी जो चीज़ें बिल्कुल व्यर्थ हैं, जिनका कोई भी महत्व नहीं। जिनका जीवन में कोई भी महत्व नहीं। जिसका अपने जीवन के आनंद से कोई भी संबंध नहीं, ऐसी चीज़ के पीछे में वो भागते रहे हैं।

पर पहले योग घटित होना चाहिए, फिर क्षेम होता है।

हमारे सहजयोग में यहाँ पर भी अनेक से लोग आए हुए हैं, जो कि हमारे साथ सहजयोग में रहे हैं और जिन्होंने पाया और इसमें प्रगति की है। उनकी सब की फाइनेंशियल प्रगति हुई है। सब की A to Z। कोई-कोई लोगों के पास तो लाखों रुपया है। जिनके पास एक रुपया नहीं था, उनको लाखों रुपया है। ऐसे भी लोग हमारे यहाँ हैं। जिन्होंने अब जैसे यहाँ अब देखेंगे अभी आए हुए हैं।

अंग्रेज लोग इंडिया आना चाहते थे। इन्होंने कहा, कैसे जाएँ? पैसा तो है इनके पास। इतनी बड़ी प्रगति हो गई। तो ऐसे में इनको बहुत पैसा वैसा मिल गया और काफ़ी आराम से रहने लगे। लेकिन जब आने लगे, तो एक फर्म ने कह दिया कि तुम मुफ़्त में जाओ। हम पैसा देंगे तुम्हारा। हम यह काम कर देंगे। छोटी-छोटी चीज में परमात्मा मदद करता है, और आपके पास इतना रुपया बन जाता है कि समझ नहीं आता है कि इसका क्या करें!यह लोग पहले ड्रग्स लेते थे, शराब लेते थे, और दुनिया भर की चीजें करते थे। उसमें बहुत रुपया निकल जाता था। अब मैंने देखा कि इनके घर अच्छे हो गए। घरों में सब चीजें आ गईं। अच्छे से म्यूजिक सुनते हैं। सब अच्छे से शौक इनके अंदर आ गए। सब बढ़िया तरीके से रहने लग गए। इनके बाल-बच्चे अच्छे हो गए। मैंने पूछा, भई ऐसा कैसे हो गया? कहने लगे कि हम तो सारा पैसा ऐसे ही बर्बाद करते थे। हमको होश ही नहीं था हमको तो कि हम कहाँ रहते थे, हम तो बेहोश ही रहते थे, पता ही नहीं था कि हम कैसे रहते थे, क्या करते थे।

इसी लिए जो गुरुजन हो गए हैं उन्होंने शराब और ऐसी चीजों को एकदम मना किया हुआ है। अब शराब इतनी हानीकारक चीज़ है कि इस तरफ से बोतल लाई शराब की, उस तरफ से लक्ष्मी जी चली गईं। सीधा हिसाब, उन्होंने देखा कि आपकी शराब की बोतल अंदर आ रही, उधर से वो चली गईं। ऐसे आदमी को कभी भी लक्ष्मी का सुख नहीं मिलता, जिनके घर में शराब चलती है, उनके घर में लक्ष्मी जी का सुख नहीं हो सकता। हाँ उनके यहाँ पैसा होगा, लड़के रुपिया उड़ाएंगे, बीबी भाग जाएंगी, बच्चे भाग जाएंगे, कुछ ना कुछ तमाशा होगा। आज तक एक भी घर आप मुझे बतायें जहाँ शराब चलती हो, और लोग खुशहाल हों। खुशहाली हो ही नहीं सकती, खुशहाली शराब के बिल्कुल विरोध में बैठती है। इसलिए गुरुजनों ने जो मना किया है, खासकर हर एक ने क्यों किया; हमको सोचना चाहिए। आखिर वो लोग कोई पागल नहीं थे, जो उन्होंने हजार बार इस चीज़ को मना किया है कि शराब पीना बुरी बात है, शराब मत पियो, शराब मत पियो। शराब तो ऐसी चीज़ है, कि भगवान ने ये पीने के लिए कभी भी नहीं बनाई। यह पॉलिश करने के लिए बनाई थी, पॉलिश करने के लिए। पर लोग पीने-पिलाने लगेंगे, क्या कहना आदमी के दिमाग का! कुछ भी पीने लग जाता है, उसमें कौन क्या कर सकता है। आदमी का दिमाग इतना चौपट है कि कोई भी चीज़ उसकी समझ में आ जाए, पीने लग गया। उससे किसने कहा था कि शराब पीने के लिए अब ये पॉलिश की चीज़ आप अपने शराब के नाम से जब पीते हैं तो अपने भी जितने भी लिवर हैं, इंटेस्टाइन हैं, सब पॉलिश करते जाते हैं, यहां तक कि आर्टरीज आपकी पॉलिश हो करके स्टिफ हो जाती हैं। आर्टरीज इतनी स्टिफ हो जाती है कि उसकी जो स्नायूँ है वो अपने को किसी स्थापित नहीं बना सकते हैं। मानें नहीं तो वो बढ़ सकते हैं, नहीं घट सकते हैं, बस जम के जाते हैं। आर्टरीज जो हैं एकदम एक साइज़ की हो जाती हैं, तो खून भी नहीं चल पाता। खून भी अटक जाता है जबकि वो उसकी जब कोई भी दबाव नहीं हो, उसके ऊपर में कोई फुलाव न हो और एकदम जैसे की नली जैसे बन जाएं आर्टरीज। तो उसमें क्या ऐसा पॉलिश सब दूर चढ़ता जाता है जिसकी कोई हद नहीं, और मनुष्य भी पॉलिश बन जाता है।

ऐसा आदमी बड़ा कृत्रिम होता है, ऊपर से बड़ी अच्छा ही दिखाएगा। शराबी आदमी है, ऊपर से वा बड़ा शरीफ है, वो बड़ा दानी है, ऐसा है वैसा है, सब ऊपर की चीज़। जो अपने बीबी बच्चों को भूखा मार सकता है, जो अपने बीबी बच्चों से ज्यादती कर सकता है, वो आदमी कितना भी भला बाहर करके घूमे, उसका प्यार (अस्पष्ट)।

इसलिए शराब की इतनी मनाई कर गए हैं, इतनी मनाई कर गए हैं, तो किसलिए कर गए? मुसलमानों को इसकी मनाई है, क्यों मनाई की शराब की? लेकिन मुसलमानों से ज्यादा कोई पीता ही नहीं। क्यों मनाही कर गए हैं इतनी, सोचना चाहिए। मुहम्मद साहब जैसे आदमी, क्यों मनाई कर गए हैं। नानक साहब इतना मनाही कर गए हैं, सिखों से ज्यादा कोई लंदन में पीता है? उनके आगे तो अंग्रेज हार गए हैं, है कि नहीं बात यह। कौन से धर्म में शराब को अच्छा कहा है? कोई भी धर्म में नहीं कहा होगा। लेकिन सब धर्म के लोग इतना ज़्यादा पीते हैं, और अपने गुरुओं का अपमान हो रहा है। हमारी सारी नाभि चक्रों और उसके चारों तरफ दस हमारे जो धर्म हैं, जो कि गुरुओं ने बनाए हैं, यह दस धर्म हमारे नाभि में होते हैं। इसी लिए इन गुरुओं ने हमें मना किया हुआ है कि आप अपने धर्मों को बनाने के लिए पहली चीज़ है शराब या कोई सी भी ऐसी आदत न लगायें जिससे आप उसके गुलाम हों। अगर आपको ये गुलामी करनी है तो आप स्वतंत्रता की बात क्यों करते हैं? लोग तो सोचते हैं कि गुलामी करना ही स्वतंत्रता है। आपको अगर कोई मना करें कि बेटे शराब नहीं पियो तो लोग सोचते हैं देखो यह मुझे रोकते हैं, टोकते हैं, मेरी स्वतंत्रता छीनते हैं। मनुष्य इतना पागल है उसको मना इस लिए किया जाता है कि बेटे तुम दूसरी गुलामी मत करो।

जब कभी कोई बात बड़े लोग बताते हैं तो उसको विचारना चाहिए, ना कि उसको रटते बैठना चाहिए सुबह से शाम तक। उसको विचारना चाहिए, उसको सोचना चाहिए कि इन्होंने ऐसी बात क्यों करी। कोई न कोई इसकी वजह हो सकती है। ऐसे इतने बड़े, इतने ऊंचे लोगों ने ऐसी बात कही। की ज़रूरत क्या पड़ गई, क्यों इस चीज को बार-बार उन्होंने मना किया- यह सोचना चाहिए और विचारना चाहिए। और कोई भी मनुष्य, जरा सा भी बैठ कर सोचे तो वो समझ सकता है कि इस कदर गंदी ये चीजें हम लोगों ने अपना ली हैं, जिसके कारण हमारे यहाँ से लक्ष्मी तत्व चला गया है। इंडिया से लक्ष्मी तत्व बिल्कुल पूरी तरह से चला गया। यहां पर लक्ष्मी तत्व है ही नहीं और जाग्रत करना भी बहुत कठिन है, क्योंकि लक्ष्मी तत्व जो है वो ही परमात्मा के खोज का पाया है। नाभी में ही विष्णु जी का स्थान है और विष्णु जी का जो स्थान है, विष्णु का जिसे हम लक्ष्मी, उनकी जो शक्ती मानते हैं, इसी में हमारी खोज शुरू होती है।

जब हम अमीबा रहते तो हम खाना खोजते रहे। जरा उससे बड़े जानवर हो गए तो और कुछ खाना, पीना और संग साथी ढूंढते रहे। उसके बाद हम इंसान बन गए तो हम सत्ता खोजते हैं। हम इसमें पैसा खोजते हैं। बहुत से लोग तो खाने, पीने में ही मरे जाते हैं। बहुत से लोग तो सुबह से शाम तक क्या खाना, क्या नहीं खाना ये करना है, वो करना है, इसी में सारे बरबाद रहते हैं। जिन लोगों को अती खाने की बिमारी होती हैं, वो भी लक्ष्मी पती कैसे? वो तो भिखारी होते हैं, इनका तो दिल ही नहीं भरता। एक मुझे कहने लगी है कि एक हमारे यहाँ बहू आयी थी, रिश्ते में कहने लगी मेरे बाप क्या है, ये था, वो था। अरे मैंने कहा, तुम्हें तो दिखाई देना चाहिए था कि तुममें तो जरा सा भी संतोष नहीं। यह खाने चाहिए तुम्हें, वो खाने को चाहिए, घूमने को चाहिए, फिरने को चाहिए। कोई संतोष तुम्हारे बाप ने दिया कि नहीं दिया तुम्हें। अगर वाकई तुम्हारे बाप ऐसे लक्ष्मी पती थे तो कुछ तो तुम्हारे अंदर संतोष होता। मिला तो मिला, नहीं तो नहीं मिला। जब यह स्थिति मनुष्य की आ जाती है जब उसकी सत्ता खत्म हो गई, जब उसको समझ में आया कि सत्ता में नहीं रहा, पैसे में नहीं रहा, किसी भी चीज में वो आनंद नहीं मिला जिसे खोज रहा था, तब आनंद की खोज शुरू हो जाती। तब भी नाभी चक्र से ही होती है। इसी खोज के कारण आज हम अमीबा से इंसान बने हैं और इसी खोज के कारण जिसे हम परमात्मा को खोजते हैं, हम इंसान से अतिमानव होते हैं। आप आपको पहचानते हैं, आत्मा को पहचानते हैं, इसी खोज से।

इसलिए लक्ष्मी तत्व बहुत जरूरी है, और लक्ष्मी तत्व जो बैठा हुआ है, उसके चारों तरफ धर्म है। मनुष्य के दस धर्म बने हुए हैं। अब आप मॉडर्न हो गए तो आप सब धर्म उठा के चूल्हे में डाल दीजिए। अब आप मॉडर्न हो गए, क्या कहने आपके? लेकिन ये तो आपके अंदर दसों धर्म हैं ही। ये सिद्ध है, ये वहाँ हैं। अगर मनुष्य के दस धर्म नहीं रहे तो राक्षस हो जाएगा। जैसे ये सोने का धर्म होता है, ये खराब नहीं होता है, इसी तरह से आपके अंदर जो दस धर्म हैं, वो आपको बनाए रखने हैं जो मानव धर्म है। अगर इन दस धर्मों की आप अवहेलना कर रहे हैं और उसके उपधर्म भी हैं, लेकिन बेसिकली ये दस धर्म आपको संभालने हैं। अगर वो आप दस धर्म न संभाले, तो आपका कभी भी उद्धार नहीं है, कभी भी आप पार नहीं हो सकते। पहले जब तक आप धर्म को नहीं बनाते हैं, तब तक आप धर्मातीत नहीं हो सकते। धर्म से ऊपर नहीं हो सकते हैं। पहले इन धर्मों को बनाना पड़ता है। और इसीलिए इन गुरुओं ने बहुत मेहनत करी। बहुत मेहनत करी। इसी मेहनत को हम लोग बिल्कुल मटिया मेट कर रहे हैं। सब इसको खत्म कर दे रहे हैं।

इन दस धर्मों को बनाना हमारा पहला परम कर्तव्य है। लेकिन आजकल के जो गुरू निकले हुए हैं, उनको आपके धर्म से कोई मतलब नहीं है। आप शराब पीते हैं, दे दो हमको भी एक बोतल लाओ और आपको कोई हर्ज नहीं। अच्छा, आप अगर औरतें रख रहे हैं, ठीक है रखें। दस औरतें रखिए और एक हमारे पास भी भिजवा दीजिए या अपनी बीबी, बच्चे हमारे पास भेज दीजिए। आपके जेब में जितना रुपया है, हमारे पास दे दीजिए, हमें आपसे कोई मतलब नहीं, आपको जो भी धंधा करना है करिए, आपके बस पर्स में जितना पैसा है, वो इधर जमा कर दीजिए, फिर आप चाहे जैसा कीजिए।

आज ये एक किस्सा बता रही थीं कि हमारे यहां आई हैं साथ में, जिनकी बहन-कजिन थीं, वो राजकन्या हैं वो भी, और उनके पति बहुत शराबी, कबाबी, बहुत बुरे आदमी थे, और वो एक गुरु के शिष्य थे। उन्होंने जाकर उनसे बताया कि आदमी मारता है, पीटता है, सताता है, औरत रखी हुई है, उसको कुछ कहो। वो औरतें रखता है, और राजकुमार है, लेकिन क्या करें, उसका इतना खराब हो रहा है। तो कहने लगे, रहने दो, तुमको क्या करने का, उससे रुपया अच्छे गए, रुपया अच्छे गए। गुरुजी को मतलब उनके रुपये से है।

यह कोई गुरुजी हैं, जो आपसे रुपया ऐंठते हैं। आपसे गुरु हो ही कैसे सकते, जो आपके पैसे के बूते पर रहते हैं। यह तो पैरासाइट हैं, आपके नौकरों से भी गए बीते। कम से कम आपके नौकर आपका कुछ काम करते हैं। जो लोग आपसे रुपया लेकर जीते हैं, ऐसे दुष्टों को तो बिल्कुल राक्षस योनि में डाल देना चाहिए। और ऐसे दुष्टों के पास जाने वाले लोग भी महा मूर्ख हैं, मैं कहती हूं। वो देखते क्यों नहीं कि आप परमात्मा को खरीद सकते हैं। आप किसी गुरु को खरीद सकते हैं? अगर कोई गुरु हो तो कभी अपने को बेचेगा। उसकी अपनी एक शान होती है, उसको आप खरीद नहीं सकते। कोई भी चाहे, एक ही चीज से आप उसको मात कर सकते हैं, आपके प्यार से, आपकी श्रद्धा से, आपके प्रेम से, भक्ति से। और किसी चीज से वश में आने वाली चीज नहीं। उसकी अपनी एक शान होती है, वो अपनी एक प्रतिष्ठा में रहता है। उसकी बादशाहत होती है। उसको क्या परवाह होगी, आप होंगे रईस तो बैठे घर में। उसको क्या, वो पत्तल में भी खा सकता है, वो क्या जमीन पर भी सो सकता है। वो चाहे राजमहल में भी रह सकता है। वो जिधर रहना चाहे उधर रह सकता है। उसका आपसे कोई मतलब नहीं। उसको तो सिर्फ आपके प्यार से, आपकी श्रद्धा से, और आपकी खोज से। अगर आपको खोज है, तो सर आंखों पर वो आपको उठा लेगा।

ऐसे गुरु को खोजना चाहिए, जो आपको परमात्मा की बात बताए। जो आपके आप को पहचान कराए, जो उस मालिक से मिलाए, वो ही गुरु माना हुआ है। जिसे जिसके उसी को गुरु। ये तो अगुरु भी नहीं हैं, राक्षस हैं। राक्षस। अंगूठी निकाल के आपको देते हैं। जो आदमी आपको अंगूठी निकाल के देता है, वो क्या परमात्मा की बात करता हुआ आपका चित्त अंगूठी में डालता है। आपको दिखाई नहीं देता है। जो अब एक हैं वो आनंदा नाचना सिखा रहे हैं, अधर्म सिखा रहे हैं। कौन से धर्म में लिखा है इस तरह की चीज। दूसरे आजकल के बारे में यह भी जानना चाहिए कि अपने ही मन से कोई चीज निकाल लिए जिनका पहले के गुरुओं के साथ कोई भी मेल नहीं बैठता। वो जैसे रहते थे, जैसी उनकी सिखावन थी, जिस तरह से उनका बरताव था, जो उनकी बातें थीं, उससे इनका कोई मेल नहीं बैठता।

अपने जो धर्म का जो अनेक इतिहास चले आ रहे हैं, जिसको कि आप कह सकते हैं, कि किसी भी धर्म में देखिए, तो वही चीज, वही चीज कहीं जाती हैं। आप अपने शंकराचार्य को पढ़ें, तो आप सहज योग समझ लेंगे। आप कबीर को पढ़ें, आप सहज योग समझ लेंगे। नानक को पढ़ें, आप समझ लेंगे। मुहम्मद को पढ़ें, आप समझ लेंगे। क्राइस्ट को पढ़ें, आप समझ लेंगे। कन्फ्यूशस और सुकरात से लेकर सबको आप देखें, तो सहज योग ही सिखाते रहे। और ये जो सब आपको सर के बल उठना और फलाना ढिकाना और दुनिया भर की आपको नचा-नचा कर के मारते हैं, इनको कैसे आप गुरु मान लेते हैं? एक ही गुरु की पहचान है, जो मालिक को मिलाए, वही गुरु है। और बाकी गुरु नहीं हैं।

सत्य पर अगर आप खड़े हुए हैं, तो आपको इसी चीज को देखना है। लेकिन इंसान इतना सतही हो गया है कि उसको सर्कस को देखता है। कितने तामझाम लेकर के आदमी घूम रहा है, कितनी हंडिया सिर पर रख के चल रहा है, बाल कैसे बना के चल रहा है, क्या सींग लगा के चल रहा है?

गुरु की सिर्फ एक ही पहचान है कि वो सिवाय मालिक के और कोई बात नहीं। धर्मांधता और अविश्वास के बीचों बीच की चीज़ है जहां परमात्मा साक्षात आप से कराते हैं, आप स्वयं इसका साक्षात करें, इसका अनुभव करें। इसमें जमें, जब तक आप सहज योग में जमते नहीं, तब तक आप पूरी तरह से इसका अनुभव नहीं कर सकते। जो जम गए, उन्हें मिल जाता है; "जिन खोजा, तिन पाईया।" अगर खोजा ही नहीं, तो कोई आपके पैर पर तो सत्य बैठने नहीं वाला आकर कि "भैया, मुझे खोज।" उसकी अपनी प्रतिष्ठा है, उसको खोजना चाहिए, लेकिन उसको खोजने से सत्य से आनंद उपलब्ध होता है। सत्य और आनंद दोनों ही एक ही चीज़ हैं। जैसे चंद्र की चंद्रिका होती है, या जिस तरह से सूर्य का अपना प्रकाश होता है, उसी प्रकार सत्य और आनंद दोनों चीजें एक साथ होती हैं। जब आप सत्य को पा लेते हैं, तो आनंद विभोर हो जाते हैं, आनंद में रममाण हो जाते हैं।

लेकिन यह सिर्फ लेक्चरबाज़ी नहीं है कि आपको मैं लेक्चर देती रहूं सुबह से शाम तक; लेक्चर से तो मेरा गला थक गया। अब पाने की बात है कि कुछ पाओ, आत्मा को पाओ। बहुत से लोग ऐसे भी मैंने बहादुर देखे हैं, जो कहते हैं, "हमें तो कुछ हुआ नहीं माताजी?" मानें, बड़े अच्छे हो गए; होना चाहिए। नहीं हुआ, मानें कुछ गड़बड़ है आपके अंदर। कोई न कोई तकलीफ है, आप बीमार हैं, आप मानसिक रूप से ठीक नहीं हैं। आप किसी गलत गुरु के सामने अपना माथा टेका है। अगर आपने अपना माथा, जो कि परमात्मा ने इतनी शान से बनाया है, इसे गलत आदमी के सामने टेक दिया है, तो खत्म हो गया मामला।

आपको हमें भी अंधता से विश्वास नहीं करना चाहिए। गलत बात है। हम चाहते हैं कि आप पाओ और उसके बाद अगर आपने अविश्वास किया, तो आपसे बड़ा मूर्ख कोई नहीं। और उसके बाद भी आप अगर जमे नहीं, तो आपके लिए क्या कहा जाए? जब आप पा लेते हैं, तो आप इसमें जमिए और जमने के बाद आप देखिए कि आपकी पूर्ण शक्तियां जो भी हैं, इस तरह से हाथ से बहती हैं और आप दूसरों को भी इस आनंद को दे सकते हैं। यह किस तरह से घटित होता है, कैसे बन पड़ता है, यह आप धीरे-धीरे जैसे-जैसे इसमें गुज़रते जाते हैं, आप खुद इसको समझते हैं। अब इनमें से बहुत से लोग हैं, जो छह महीने पहले हमारे पास आए। डॉक्टर बैनर्जी साहब हैं यहां पर, छह महीने पहले आए थे। यह बहुत बड़े डॉक्टर हैं लंदन के। इसके अलावा जर्मनी में भी प्रैक्टिस करते थे। जब से इन्होंने सहज योग को पाया है, इसके पीछे पड़ गए हैं। तब से इन्होंने कैंसर ठीक किए हैं, दुनिया भर की बीमारियां ठीक की हैं। अब कहते हैं कि इसको पाने के बाद बाकी सब कुछ अप्रासंगिक लगता है। क्योंकि जब आप बिल्कुल सूत्र पर ही काम करने लग गए, जब सूत्र को आपने पकड़ लिया, तो फिर बाकी चीज़ें हिलाना कोई मुश्किल नहीं है। इसी प्रकार आप सब इसके अधिकारी हैं, इसलिए इसे 'सहज' कहते हैं। 'सह' माने आपके साथ, 'ज' माने पैदा हुआ। यह आप भी इसके अधिकारी हैं, हर एक आदमी इसका अधिकारी है और इसको पा लेना चाहिए।

जैसे एक दीप दूसरे दीप को जला सकता है। उसी प्रकार एक realized soul दूसरे को realization दे सकता है। पर realized soul होना चाहिए। अगर एक दीप जला ही हुआ नहीं है, तो दूसरे दीप को क्या करेगा? जब दूसरा दीप जल जाता है, तो वह तीसरे को जला सकता है। इसी प्रकार यह घटना घटित होती है और आदमी के अंदर में प्रकाश आ जाता है। अब प्रकाश आने का मतलब यह नहीं कि आप प्रकाश देखते हैं। यह भी एक अजीब-सी चीज़ है कि लोग प्रकाश देखना चाहते हैं। देखना जब होता है, तब वहां आप नहीं होते हैं। जैसे कि समझ लीजिए, जब आप बाहर हैं, तो आप इस बिल्डिंग को देख सकते हैं। लेकिन जब आप अंदर आ गए, तो क्या देखेंगे? कुछ भी नहीं। तब तो सिर्फ आप होते मात्र हैं। आप देखते नहीं हैं। जहां-जहां देखना होता है, तो सोचें कि आप अभी बाहर हैं। प्रकाश जो लोगों को दिखता है, वह शॉर्ट सर्किट की तरह है। स्पार्क होता है। इसलिए जिस-जिस को प्रकाश दिखे, वह मुझे बताए। आज्ञा चक्र छूटा है उसका। उसको ठीक करना पड़ेगा।

ये सारे चक्र कुंडलिनी अपने आप को ठीक करती चलती है। वह आपकी माँ है; हरेक की अलग-अलग माँ हैं। जिसको सुरती कहते हैं, वही यह सुरती है और ये अपने आप से चढ़ती है और अपने आप आपको ठीक करते हुए वहाँ पहुँचा देती है। आप में गर कोई दोष भी है, वो भी हम समझ सकते हैं, वो भी वो बता देती है कि इनका वो दोष ठीक कर दो। कोई गलती हो गई, वो भी ठीक हो सकती है। लेकिन अपने को रिसेप्टिव मूड में रखना चाहिए कि हम इसे ले लें, प्राप्त कर लें और खो जाएँ। अब कल भी एक बात उठी थी, वो आज फिर दिमाग में उठ रही है कि कुंडलिनी अवेकनिंग को लोग कहते हैं कि बड़ी मुश्किल चीज है, बड़ी कठिन चीज है। यह कैसे होती है, इसमें कोई नाचते हैं, कोई बंदर के जैसे नाचते हैं, कोई कुछ करते हैं। कुछ भी नहीं होता है। हमने हजारों की कुंडलिनी जाग्रत की और पार किए हुए हैं, ऐसे कभी भी नहीं होता है। जो परमात्मा ने आपके उद्धार के लिए चीज रखी हुई है, आपके पुनर्जन्म के लिए आपकी माँ है, वो आपको कोई भी दुःख नहीं देती है। उल्टे आपको वो अत्यंत सुखदाई है।

कैंसर जैसी बीमारी कुंडलिनी अवेकनिंग से ठीक होती है, बहुत सी बीमारियाँ आपकी ठीक हो सकती हैं। इस तरह की बड़ी भारी प्रेमदायनी, आशीर्वाद-दायनी इस तरह की बड़ी भारी शक्ति आपके अंदर में है। तो इस तरह की गलत धारणा कर लेना कि आप बंदर हो जाएंगे या मेंढक हो जाएंगे, आपको अती मानव जो बनाने वाली चीज है, वो आपको क्या मेंढक बनाएगी?

इस चीज को आप समझ लें। अब यह कठिन होता है, वो उसके लिए कठिन है जो बेवकूफ है, जिसको मालूम नहीं है। जो इसका अधिकारी नहीं है, उसके लिए कठिन है। जो इसका अधिकारी है और जो इसके सारे काम का जानता है, उसके लिए बाएँ हाथ का खेल है। हो सकता है कि हम इसके अधिकारी हैं और हम इसके सारे काम जानते हैं, इसीलिए आसानी से उठती है।

बहरहाल, आप इसे आँख से देख सकते हैं। इसका उठना, आप इसकी जागृति देख सकते हैं, इसका चढ़ना भी देख सकते हैं और इसके हम लोगों ने फिल्म भी बनाई है। पर जो लोग बहुत शंकाखोर होते हैं, उनके लिए सहज योग बड़ा मुश्किल से पनपता है। इस चीज़ को पाना चाहिए और इसको लेना चाहिए।

आजकल जो जमाना आ गया है, जिस जमाने में हम रह रहे हैं, कलयुग में, असल में हम यह कहेंगे कि आध्यात्मिक दृष्टि से हम लोग बहुत ही ज्यादा कंजूस हैं। इनसेंसिटिव हैं, संवेदना हमारे अंदर नहीं है। हम आध्यात्म की चीज़ को अगर समझते होते और अगर समझते कि आत्मा की पहचान क्या है तो हम कभी भी गलत गुरुओं के पीछे नहीं भागते। लेकिन हमारे अंदर सच को पहचानने की शक्ति बहुत कम हो गई, क्षीण हो गई। हम नहीं पहचान सकते हैं कि सच्चाई कहाँ है। उसकी वजह यह है कि हम इतने कृत्रिम हो गए हैं, इतने आर्टिफिशियल हो गए हैं। आप आर्टिफिशियल हो जाएँगे तो आपकी सत्य को पहचानने की शक्ति कम हो जाएगी। पर जैसे गाँव में अभी मैं देखती थी, गाँव में लोग एकदम पहचान लेते हैं। वो पहले पहचान लेते हैं कि कौन असल है, कौन नकल है। गाँव के लोगों में नब्ज होती है इस चीज को पहचानने की। वो समझते हैं, यह आदमी नकली है और यह आदमी असली है। पर शहर के लोग तो आप जानते हैं कृत्रिम हो जाते हैं, आर्टिफिशियल रहते हैं। इसलिए शहर के लोगों को पहचान नहीं होती है और इसीलिए वे जितने चोर-भागते लोग हैं, यह सब आपके शहर के पीछे लगे रहते हैं। यह सारे शहरों में आते हैं। गाँव में कोई नहीं काम करते क्योंकि आपके जेब में पैसे होते हैं। क्योंकि आपके जेब के पैसे से मतलब होता है। वो काहे को गाँव में चलें। सहज योग हमारा गाँव में चलता है। असल में शहर में तो हम युहीं आते हैं, लेकिन असल में हमारा काम जो है, गाँव में होता है। गाँव के जो सीधे-सादे, सरल, परमात्मा से संबंधित लोग होते हैं, वो इसको बहुत आसानी से पा लेते हैं। उनको एक क्षण भी नहीं लगता है। उनको एक क्षण भी नहीं लगता है।

लेकिन शहर के लोगों में एक तो शहर की आबोहवा की वजह से और यहाँ के तौर-तरीके की वजह से आदमी इतना अपने को बदल देता है। इस कदर अपने को धर्म से गिरा लेता है। अब यह उसमें क्या हुआ? साहब, सब लोग पीते हैं, बिजनेस के लिए पीना चाहिए। माने जैसे बिजनस ही भगवान है, उसको तो पीना ही चाहिए तो उसके बिना बिजनस कैसे चलेगा। तो या तो फिर यह कहो कि तुम परमात्मा में या धर्म में बिल्कुल विश्वास नहीं करते, और अगर जरा भी विश्वास करते हो तो जो अधर्म है उसको नहीं करना है। कोई जरूरत नहीं किसी को पीने की, ये भी एक गलतफहमी है कि बिजनस के लिए करना पड़ता है। इसके लिए जो आदमी अपने को धोखा देना चाहता है उसको कोई नहीं बचा सकता है। हमारे पति भी आप जानते हैं कि सरकारी नौकरी में रहे हैं, उन्होंने बहुत बड़ी शिपिंग कंपनी चलाई और उसके बाद आज भी बहुत बड़ी जगह पर पहुंचे हुए हैं। हमेशा उनका कभी, मैंने उनसे एक ही बात कही थी कि शराब मेरे बस की नहीं, और जिंदगी भर उन्होंने कभी छुई नहीं, एक बूंद भी। और भगवान की कृपा से बहुत सक्सेसफुल रहे। सब उनको मानते हैं, सब उनकी इज्जत करते हैं।

आज तक किसी शराबी आदमी का कोई पुतला बना है कि 'महा शराबी' थे। मुझे बताइए एक भी देश। इंग्लैंड में लोग इतनी शराब पीते हैं, मैंने किसी को देखा नहीं कि यह बड़ा शराबी खड़ा हुआ है, इसकी पूजा हो रही कि शराब पीता था। किसी भी शराबी को आज तक संसार में कहीं मान्यता मिली है।

फिर आपका बिज़नेस इससे कैसे बढ़ सकता है? अगर आपकी इज़्ज़त ही नहीं रहेगी तो आपका बिज़नेस कैसे बढ़ सकता है? इज़्ज़त से बिज़नेस होती है, धोखाधड़ी से बिज़नेस नहीं है। जो आदमी एक बार खड़ा हो जाए, तो कहते हैं यह आदमी खड़ा हुआ है। इस तरह से अपने को आप इन चक्करों में, इन सोसाइटीज में, इसमें इस तरह से क्यों मिला दे जाते हैं आप?

आप अपने व्यक्तित्व को संभालें। इसी के अंदर परमात्मा का वास है। आजकल के जमाने में ये बातें करना ही बेवकूफ़ी है और कहना ही बेवकूफ़ी है, लेकिन आप नहीं जानते कि आपने अपने को कितना तोड़ डाला है, अपने को कितना ग़ुलाम कर दिया। इन सब चीज़ों में अपने को बहा देने के बाद आपको मैं क्या दे सकती हूँ? आप ही बताइए। अब कम से कम सबको ये व्रत लेना चाहिए कि हम खुद जो हैं, हमारी इज़्ज़त है।

परमात्मा ने हमको एक अमीबा से इंसान बनाया है। एक अमीबा, छोटा सा, उससे इंसान बनाना कितनी कठिन चीज़ है। हज़ारों चीज़ों में से गुज़ार करके, इतनी योनियों में से गुज़ार के, आज आप जो हैं, एक सुंदर सी चीज़ परमात्मा ने बनाकर रखी। फिर आपको उसने फ़्रीडम दे दी, स्वतंत्रता दे दी कि तुम चाहो तो अच्छाई को वरण करो और चाहो तो बुराई को।

जिस चीज़ को चाहे तुम अपना सकते हो। तुमको बुराई को अपनाना हो, चलो बुराई को अपनाओ। अच्छाई को अपनाना हो, अच्छाई को अपनाओ। अब आपको भी सोचना चाहिए कि जिस परमात्मा ने हमें बनाया होगा, इतनी मेहनत से बनाया है, उसने वो भी इंतज़ाम हमारे अंदर ज़रूर कर दिए होंगे, जिससे हम उसको जानें और उसको समझें और अपने को जानें। हमारा मतलब क्या है, हम क्यों संसार में आए हैं, हमारा क्या फुलफिलमेंट है।

मनुष्य के लिए कभी जानने की कोशिश नहीं की कि आखिर इस संसार में क्यों आए हैं। साइंटिस्ट यह क्यों नहीं सोचते कि हम अमीबा से इंसान क्यों बनाए गए? हमारी कौन सी ऐसी बात है कि जिसके लिए परमात्मा ने इतनी मेहनत करी, हमें स्वतंत्रता दे दी। बस इसी जगह परमात्मा भी आपके आगे झुक जाते हैं क्योंकि आप स्वतंत्र हैं। आपकी स्वतंत्रता परमात्मा नहीं छीन रहे हैं। अगर आपको परमात्मा के साम्राज्य में बिठाना है, आपको अगर राजा बनाना है तो आपको परतंत्र कैसे बनाए!

आपको क्या हिप्नोटाइस करके बनाए जाएं? आप पूरी तरह से स्वतंत्र हैं। आप चाहें तो परमात्मा को स्वीकारें अपने जीवन में, और चाहें तो शैतान को करें। दोनों रास्ते आपके लिए पूरी तरह परमात्मा ने खोल के रखे हैं और सबने बड़ी मेहनत की है।

मैं आपसे बताती हूँ कि गुरुओं ने कितनी आफ़तें उठाईं हैं। इतनी मेहनत आपके पीछे सारे जितने भी अवतार हो गए, उन्होंने हैं। गुरुओं ने इतनी मेहनत करी। उनको कितना सताया हमने, उनको कितना छला, उनकी कितनी तकलीफ, वो सारी बर्दाश्त करके उन्होंने आपको बिठाने की कोशिश करी।

लेकिन कलियुग ऐसा कुछ आया, बवंडर जैसे कि हम सब कुछ भूल सकते हैं और हमारी जो भी आत्मिक संवेदन है, उसको भूल गए हैं। हम पहचान ही नहीं पाते किसी इंसान की शक्ल देखकर कि यह असली है कि नकली। आश्चर्य होता है। शक्ल से ज़ाहिर हो जाता है अगर कोई आदमी वाकई में परमात्मा का आदमी है। उसके शक्ल से ज़ाहिर होता है।

हम यह पहचानना ही भूल गए। यह हमारे अंदर की जो सेंसिटिविटी है, जो हमारे अंदर की संवेदनशीलता है, वो पूरी तरह से खत्म हो गई। जब रामचंद्रजी संसार में आए थे, सब लोग जानते थे कि यह एक अवतार हैं। कृष्ण जब आए थे, सब लोग जानते थे कि यह एक अवतार हैं। लेकिन आज यह ज़माना आ गया कि कोई किसी को पहचानता नहीं। ईसा मसीह के समय भी ऐसा ही हुआ, लेकिन उस समय कुछ लोगों ने तो उनको पहचाना। पर आज यह समय आ गया है कि सब भूतों को, राक्षसों को लोग अवतार मानते हैं।

इस चक्कर से अपने को हटा लेना चाहिए और एक ही चीज़ माँगना चाहिए कि प्रभु, तुम हमारे अंदर जागो, जिससे हम अपने को पहचान लें। आत्मा को पहचाने बगैर हम परमात्मा को नहीं जान सकते, नहीं जान सकते, नहीं जान सकते।

बाकी सब भी कारण हैं। यह सब सर्कस हैं। यह सब, इसको कहते हैं बाहरी तमाशे हैं। इस बाहरी तमाशे से अपने को संतुष्ट रखने से कोई फ़ायदा नहीं। आप अपने ही को धोखा दे रहे हैं। परमात्मा को कौन धोखा देगा? वो तो आपको खूब अच्छे से जानता है।

आप अपना ही नुकसान करते हैं। आपको पाना चाहिए क्योंकि आपकी अपनी शक्ति, आपकी अपनी संपदा है। आपके अंदर सारा स्रोत है। आपके अंदर भरा हुआ सब कुछ है। उसे आपको लेना चाहिए और फिर इसमें जमना चाहिए। सहजयोग में जब मैं आती हूँ, लोग बहुत आते हैं, मैं जानती हूँ लेकिन यहाँ सबका यह कहना है कि माँ, आगे लोग नहीं जाते हैं। अब जहाँ पर ऐसे लोग हमने देखे हैं कि जिनको में कभी उम्मीद नहीं थी, वो कहाँ से कहाँ पहुँचे और जो भी बहुत हम सोचते थे, वो वहीं से वहीं जमे बैठे। फिर वही लेकर आ गए, वही सरदर्द, वही आपको, वही परेशानियाँ, वही यह हो रहा है, वही वो हो रहा है। अभी भी उनका लेवल इतना ही ऊँचा उठा है।

सहजयोग में जब तक आप लोगों को देंगे नहीं तब तक आपकी प्रगति नहीं होगी। देना पड़ेगा। जैसे-जैसे आप देते रहेंगे वैसे-वैसे आप आगे बढ़ेंगे। कोई अगर अब हम लोग बड़ी भारी बोट तैयार करते, शिप तैयार करते हैं, अगर उसको हम पानी में नहीं छोड़ें तो उसका क्या अर्थ निकलता है?

उसी प्रकार है, जब मनुष्य परमात्मा को पाकर भी और घर में बैठ जाए तो ऐसे दीप से फायदा क्या कि जो जलाकर आप टेबल के नीचे रख दीजिए। दीप इसलिए जलाया जाता है कि दूसरों को प्रकाश मिले। उससे आप अपने अंदर अपने को भी देख सकते हैं और दूसरों को भी देख सकते हैं। आप अपने भी चक्र देख सकते हैं और दूसरों के भी देख सकते हैं। आप अपने भी आनंद को देख सकते हैं और दूसरों की व्यथा को भी देख सकते हैं।

आप ये समझ सकते हैं कि दूसरों को किस तरह से ये देना चाहिए, किस जगह ये चीज़ रुक रही है, किस तरह से इसको हमें बनाना चाहिए।

आज के लिए इतना काफी है। हम लोग अब ज़रा ध्यान करें, देखें कितने लोग पार होते हैं। आप लोग आराम से बैठिए। जो लोग नीचे नहीं बैठ सकते हैं उनके लिए कुर्सियाँ मँगवा लीजिए और बैठिए, क्योंकि जो लोग नहीं बैठ सकते उनको ज़बरदस्ती नीचे नहीं बैठना चाहिए। राजेश, आप कुर्सी पर बैठो। जो लोग ऊँचे होते हैं, उनसे नहीं बैठा जाता। आप बैठ लेते हैं, हाँ!