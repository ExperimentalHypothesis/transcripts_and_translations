7 मई 2000
Sahasrara Puja
Campus, Cabella Ligure (Italy)
Talk Language: English | Translation (English to Hindi) - Draft

सहस्रार पूजा, "उस सहज अवस्था को प्राप्त करें", कबेला लिगुर (इटली), 07 मई 2000।

तीस साल पहले, जब सहस्रार खोला गया, तो मैंने हर तरफ अंधेरा पाया। लोग बहुत अज्ञानी थे। वे इस बारे में बिल्कुल जागरूक नहीं थे कि उन्हें क्या खोजना है। बेशक, मैंने पाया कि वे कुछ ऐसा खोजना चाहते थे जो अज्ञात था, लेकिन वे नहीं जानते थे कि क्या अज्ञात था, उन्हें क्या खोजना है। और वे अपने बारे में, अपने परिवेश के बारे में, और अपने जीवन के उद्देश्य के बारे में बेहद अज्ञानी लोग थे। मुझे नहीं पता था कि उनके साथ विषय की कैसे शुरूआत करूं।जब सहस्रार खुला, तो मैंने केवल एक महिला को  आत्म-साक्षात्कार देने के प्रयास के बारे में सोचा: वह एक बूढ़ी महिला थी। और वहाँ एक और महिला भी थी जो वहाँ आने लगी। इस बूढ़ी महिला को आत्मसाक्षात्कार प्राप्त हुआ, और फिर एक अन्य महिला जो बहुत छोटी थी, ने मुझे बताया कि उसे दौरे पड़ते हैं और वह भूत-प्रेत से ग्रस्त हो जाती है। "हे भगवान !" मैंने कहा, "मैं उसे आत्मसाक्षात्कार कैसे दूँगी?" लेकिन किसी तरह वह बहुत तेजी से ठीक हो गई और उसे आत्मसाक्षात्कार भी मिल गया।

यह बहुत ही अज्ञात ज्ञान है। इसके अलावा, मनुष्य, अपने अहंकार में, यह स्वीकार नहीं करना चाहता कि वह अभी तक पूर्ण नहीं है, कि उसे अपना आत्मसाक्षात्कार प्राप्त करना है।साथ ही उनकी जीवनशैली ऐसी थी कि उनके पास अपने लिए समय ही नहीं था। मुझे लोगों को यह समझाने में बहुत कठिनाई हुई कि आपको अपना आत्म-साक्षात्कार अवश्य लेना चाहिए, क्योंकि उन्हें लगता था कि यह कुछ काल्पनिक है, यह बहुत दूर की बात है, और वे केवल 'गुरुओं' में विश्वास करते थे जो कहते थे कि ठीक है, "इतना अनुष्ठान, कर्मकाण्ड” करो। बस यह सब ही! और वे  अपने गुरुओं के 'कृपालु'  मार्गदर्शन में सभी प्रकार के अनुष्ठान कर रहे थे, बिना यह जाने कि आपको पहले खुद को जानना होगा, जैसा कि सभी महान अवतारों, सभी संतों ने - स्पष्ट रूप से कहा है! ऐसा नहीं है कि यह सिर्फ मेरा ही विचार था कि लोगों को आत्म-साक्षात्कार मिले, बल्कि यह उन सभी लोगों का भी विचार था। उन्होंने, एक के बाद एक, सदियों तक कहा, कि "खुद को खोजो।" यहाँ तक कि ईसा मसीह ने भी कहा था "अपने आप को जानो"। मोहम्मद साहब ने भी यही कहा, नानक साहब ने भी यही कहा। लेकिन किसी ने यह जानने की कोशिश नहीं की कि ये अनुष्ठान जीवन का अंत नहीं हैं, वे उद्देश्य की पूर्ति नहीं करेंगे, और आपको आत्मसाक्षात्कार प्राप्त करना होगा।

तो, केवल उन दो महिलाओं को आत्म-साक्षात्कार प्राप्त हुआ, और इसके साथ ही मैंने सोचा, "चलो समुद्र के किनारे चलते हैं।" और मेरे साथ लगभग तीस लोग आये। और वे बड़े मजाकिया अंदाज में बात कर रहे थे कि उन्हें आत्म-साक्षात्कार कैसे मिल सकता है? वे इसके लायक नहीं हैं। वे बहुत अच्छे इंसान नहीं रहे हैं। सभी प्रकार से : स्वयं की निंदा करना! और उस समूह में मुझे कुल मिलाकर लगभग बारह लोग मिले, जिनमें ये दो महिलाएँ भी शामिल थीं जिन्हें [पहले] आत्मसाक्षात्कार मिला था।यह एक संकेत है कि स्वयं को जानने की गति बहुत धीमी है, और लोग यह समझ नहीं पाते हैं कि उन्हें स्वयं को क्यों जानना चाहिए। मैं काफी निराश थी , क्योंकि किसी ने मुझे नहीं समझा। लेकिन एक दिन ऐसा हुआ कि एक कार्यक्रम में एक महिला आईं, वह  भूत बाधित थी, और वह संस्कृत भाषा में बात करने लगीं। वह सिर्फ एक नौकरानी थी, और हर कोई आश्चर्यचकित था और उसने कहा, "आप नहीं जानते कि वह कौन है!" और फिर वह सौन्दर्य लहरी से मेरा वर्णन करने लगी। मैं सोच रही थी, "इस महिला के साथ क्या मामला है?" वह एक आदमी की तरह बोल रही थी। उसकी आवाज़ एक आदमी की तरह थी। लोग विश्वास करें या न करें। लेकिन वह बहुत ज्यादा भूत बाधित थी। और फिर उन्होंने उससे पूछना शुरू कर दिया। और फिर उन्होंने आकर मुझसे पूछा, “माँ, वह जो कह रही है – क्या यह सच है?” मैंने कहा, "आपको खुद पता लगाना चाहिए।" क्योंकि उन दिनों लोग ऐसे होते थे कि उनसे कुछ भी कहो तो मुँह बना लेते थे। केवल एक प्रकार से झूठे गुरु जो कहते "ठीक है, आप मुझे पाँच रुपये दीजिए।" उनसे वे बहुत प्रसन्न हो जाते कि, “आप गुरु खरीद सकते हैं! अब आपको किसी भी बात की चिंता करने की जरूरत नहीं है। आपको कुछ भी नहीं करना है।" तो, इसके साथ, धीरे-धीरे, यह काम शुरू हो गया। और मुझे याद है कि जिन लोगों को आत्मसाक्षात्कार प्राप्त हुआ, उन्होंने मुझसे पूछा, "माँ, आप हमें दुर्गा पूजा करने की अनुमति दीजिए।" दुर्गा पूजा को बहुत कठिन चीज़ समझा जाता था। और ब्राह्मण आम तौर पर ऐसा करने के लिए तैयार नहीं होते थे, क्योंकि वे आत्मसाक्षात्कारी नहीं थे, इसलिए उन्हे दौरे आ जाते और सभी प्रकार की समस्याओं में पड़ जाते थे। इसलिए उन्होंने सात ब्राह्मणों को बुलाया और उनसे कहा, “आप चिंता न करें। आपको कुछ नहीं होगा, क्योंकि अब तुम वास्तविकता का सामना कर रहे हो। यह किसी प्रकार की मूर्ति पूजा या कुछ और नहीं है। यह एक इंसान हैं ।" वे काफी डरे हुए थे।  वे नीचे आये। लेकिन उनके साथ कुछ हुआ: बड़े आत्मविश्वास के साथ उन्होंने सभी मंत्र, सब कुछ शुरू कर दिया और हर जगह चैतन्य  प्रवाहित होने लगा। यहां तक ​​कि, हम समुद्र के बहुत करीब थे, मैंने पाया कि समुद्र गरज रहा था। लेकिन इन सात लोगों को छोड़कर, अन्य लोगों को समझ नहीं आया, उन्होंने कहा, "हमें कुछ नहीं हुआ, [हालाँकि] हमने सब कुछ बहुत अच्छे से किया!" मुझे लगता है कि यह सहज योग का पहला चमत्कार था।

आप देखिए, इस स्तर पर, या इस समय, मानव मन के साथ समस्या यह है कि स्वयं को बहुत -महत्व देते हैं,  और वे अपने आप को पता नहीं क्या समझते हैं। तो वे पहले से ही सोचते हैं, “हम महान हैं! स्वयं को जानने के लिए क्या है? हम अपने आप को बहुत अच्छे से जानते हैं।” तो खोजी शक्ति का आधार विनम्रता है। यदि आप सोचते हैं कि आप सब कुछ जानते हैं, तो आप विनम्र नहीं हो सकते, और आप खोज नहीं कर सकते। यदि आप खोज भी लेते हों तो भी वे किसी के रास्ते पर नहीं चलना चाहते। वे कहते हैं, ''हमारा अपना रास्ता है। हम अपने रास्ते पर चलेंगे। हम जो करना चाहेंगे वह करेंगे!” और, इस तरह, मुझे विभिन्न देशों में कई लोगों का सामना करना पड़ा, जो सिर्फ मेरा व्याख्यान सुनने आए थे, बस इतना ही, लेकिन उन्होंने आत्मसाक्षात्कार नहीं लिया। और उनमें से कुछ ने अपना आत्मसाक्षात्कार लिया, उन्हें यह मिला, लेकिन उन्होंने इसे खो दिया।

जो भी हों यह मेरे लिए इतनी मजेदार कहानी थी कि: मैं उन्हें आत्मसाक्षात्कार दे रही हूं, मैं इसके लिए कोई पैसा नहीं ले रही हूं, कुछ भी नहीं।  मैं स्वयं ही यात्रा करती

थी । लेकिन इसके बावजूद, ऐसा क्यों है, कि लोगों को आत्म-साक्षात्कार के मूल्य का एहसास नहीं है?

तब एक सज्जन व्यक्ति, जिन्हें पहले समूह में आत्मसाक्षात्कार प्राप्त हों गया था, उन्होंने मुझसे कहा, "आज, यह उपभोक्ता समाज है, जैसा कि वे इसे कहते हैं, चाहे कुछ भी हो।" कि, “जब तक आप उनसे पैसे नहीं लेंगे, वे कभी इसकी कद्र नहीं करेंगे। उन्हें यह महसूस करने दें कि हमने इसके लिए, आत्मसाक्षात्कार प्राप्ति के लिए भुगतान किया है। इसलिए गेट पर ही आपको पैसे लेने के लिए किसी को रखना चाहिए, अन्यथा वे इसे प्राप्त नहीं करेंगे । मैंने कहा, "लेकिन आप इसे बेच नहीं सकते - यह झूठ है। आप लोगों को आत्म-साक्षात्कार नहीं बेच सकते।” उन्होंने कहा, "फिर, आप देखिए, आप सफल नहीं होंगी ।" अन्य गुरुओं के साथ यह मुख्य बात है कि वे सिर्फ पैसा स्वीकार करते हैं और यहां तक ​​कि वे लोगों से कहते हैं, "इतना पैसा लाओ!" इतना तो करो। इसकी एक फीस है। और इस तरह केवल अहंकार संतुष्ट होता है और लोग झूठे लोगों की शरण लेते हैं।

इस झूठ का एहसास उन्हें बाद में हो सकता है, क्योंकि वे शारीरिक, मानसिक सभी प्रकार की समस्याओं से बहुत पीड़ित होते हैं, लेकिन तब तक वे मामला  हाथ से निकल चुका होता है। सहस्रार का वर्णन अभी तक किसी भी पुस्तक में नहीं किया गया है। हालाँकि इसकी चर्चा हमारे प्राचीन ग्रंथों, भारत में भी की गयी है। उन्होंने सहस्रार के बारे में बात की है लेकिन किसी ने इसका वर्णन नहीं किया है सिवाय इसके कि इसमें एक हजार पंखुड़ियाँ हैं। कम से कम अगर उन्होंने इसके बारे में कुछ बताया होता, तो मेरे लिए यह दिखाना आसान होता कि, "देखो, यह किताब में लिखा है।" क्योंकि लोग ऐसे ही हैं! यदि यह किसी किताब में लिखा  हुआ होगा तभी इसे वे  इसे स्वीकार करते हैं।' यह बहुत कठिन स्थिति है! क्योंकि किसी ने भी सामूहिक आत्मसाक्षात्कार नहीं दिया था, इसलिए कुंडलिनी के बारे में स्पष्ट रूप से लिखने वाले एक या दो लोगों को छोड़कर किसी ने भी उस सीमा तक नहीं लिखा था। लेकिन मैं यह नहीं कहूंगी कि यह बहुत स्पष्ट था, क्योंकि यह सब कविता में था। तो मनुष्य गीत तो गायेंगे परन्तु समझेंगे नहीं। लेकिन मैं सोच रही थी, “ये लोग जो किसी न किसी तलाश में इधर-उधर खोये हुए थे, उनका क्या होगा? और मैं उन्हें आत्म-साक्षात्कार कैसे दे पाऊंगी?” अनुभव बहुत भयानक थे, लेकिन कोई फर्क नहीं पड़ता। मैं लगातार आगे बढ़ती गई और मैंने इस पर कार्य किया। बेशक, हम कुछ ऐसे लोगों से मिले जो बहुत क्रूर और बुरे थे, जिन्होंने मुझे परेशान किया और सहज योगियों को परेशान किया। इन सब बातों से सचमुच मेरा उत्साह कम हो जाना चाहिए था। लेकिन इसके विपरीत मैं सोचने लगी, “क्यों? लोग ऐसे क्यों हैं?” तब मुझे एक बात का एहसास हुआ: कि आत्म-साक्षात्कार पाने के लिए हमारे पास पूरी दुनिया नहीं हो सकती। यह अंतिम निर्णय है। इस समय लोगों को यह तय करना होगा कि सबसे महत्वपूर्ण चीज क्या है। उन्हें स्वयं को जानना होगा और समझना होगा कि उन्हें क्या मिला है। यह सिर्फ एक बड़ी संख्या नहीं है जो हमारी मदद करेगी, बल्कि वास्तव में दृढ़ सहज योगी भी होने चाहिए। फिर मुझे पता चला कि ऐसे लोग भी थे जो कई बीमारियों से ठीक हो गए लेकिन उनमें से ज्यादातर खो गए। उनमें से कुछ, जो नशे के आदी थे, उन्होंने नशा छोड़ दिया। उन्होंने शराब पीना छोड़ दिया। उन्होंने धूम्रपान छोड़ दिया। मैंने कभी एक शब्द भी नहीं कहा कि, "आप यह छोड़ें या वह छोड़ें।" मैं जानती  थी, एक बार कुंडलिनी जागृत होने पर वे स्वतः ही इसे छोड़ देगें। और ऐसा ही हुआ।  और इस तरह लोग इतने स्वच्छ, इतने सुंदर हो गए और अपने जीवन का आनंद लेने लगे। लेकिन किसी ने  भी उन पर विश्वास नहीं किया । जब वे चारों ओर घूमे और लोगों से बात की, तो उन्होंने कहा, "ओह, तुम पागल हो गए हो!" उन्हें विश्वास ही नहीं हो रहा था कि उन्होंने शराब पीना कैसे बंद कर दिया है, वे धूम्रपान कैसे नहीं कर रहे हैं। उन्होंने कहा, “हम पीना चाहते हैं! और यह क्या है?” तो, मुझे जो इन लोगों की पहचान मिली, वह यह थी कि इन लोगों में से अधिकांश बहुत ही निम्न स्तर के भोग-विलास वाले थे। वे बहुत ही निम्न स्तर कीचीजों का आनंद लेते थे, जिनका आत्मा से कोई लेना-देना नहीं था।

निःसंदेह, धीरे-धीरे, यह कार्यान्वित होने लगा। लेकिन फिर भी, मुझे कहना होगा, कि हम इस कलियुग में, अरबों-अरबों लोगों के सहज योग में आने की उम्मीद नहीं कर सकते। हालाँकि यह मेरी इच्छा है, यह आपकी इच्छा है, और आप चाहते हैं कि उन्हें आत्म-साक्षात्कार मिले, जिससे बहुत सारी अच्छी चीजें हो सकती हैं। सबसे पहले, आपकी शारीरिक स्थिति में सुधार होता है। कई लोग ठीक हो चुके हैं। ईसा मसीह ने केवल इक्कीस लोगों को ठीक किया। लेकिन मुझे नहीं पता कि सहज योग से कितने हज़ार लोग ठीक हुए हैं। इसके अलावा मनुष्य के साथ एक और बहुत बड़ी समस्या है: वह सभी प्रकार की किताबें पढ़ते हैं, और उनके  कोई स्पष्ट विचार नहीं है कि उन्हें क्या खोजना चाहिए, उनकी खोज क्या है। यह बहुत बड़ी समस्या है। और जो एक किताब में है, वे उसका पालन करने का प्रयास करेंगे। मेरा मतलब है कि वे (ए) बदलते किस्म के लोग हैं। वे एक से दूसरे में चले जाते हैं और फिर सहज योग में उनका प्रगति करना बहुत अधिक कठिन होता है, बहुत कठिन, क्योंकि यदि आप एक रास्ते पर चल रहे हैं और फिर आप एक रास्ते से हटकर दूसरे में चलना शुरू करते हैं, तो आप वापस वहीं पहुँच जाते हैं। लेकिन इसमें उन्हें लगता  है कि यह उनकी 'स्वतंत्रता' है। असल में आत्मसाक्षात्कार के बिना आपको किसी भी चीज़ की स्वतंत्रता नहीं है। स्वतंत्रता वह है जिसमें आप जानते हैं कि आप क्या हैं, आप जानते हैं कि आप क्या करने में सक्षम हैं। स्वतंत्रता में ही आपको  सारे आशीर्वाद  मिलते हैं। यदि ये आशीर्वाद नहीं हैं तो आप स्वतंत्र नहीं हैं। आपके अपने जीवन में कहीं न कहीं कुछ गड़बड़ है। क्योंकि एक बार जब आपको आत्मसाक्षात्कार मिल जाता है तो आप बिल्कुल स्वतंत्र व्यक्ति बन जाते हैं।'स्वतंत्र ' का अर्थ है, आपकी अपनी आत्मा आपका मार्गदर्शन करती है। आत्मा, जैसा कि आप जानते हैं, दिव्य, सर्वशक्तिमान ईश्वर का प्रतिबिंब है। यदि हर किसी का प्रतिबिंब एक जैसा है और वह जागृत है, तो जागरूकता में यह कार्य करता है। मानो वे जानते हैं कि क्या सही है और क्या ग़लत है, क्या रचनात्मक है और क्या विनाशकारी है। यह किसी प्रकार की झूठी संतुष्टि नहीं है जो आपको मिलती है, बल्कि वास्तव में, आप वास्तविकता को महसूस करते हैं। और यही तो है जो होना है। सहज योग में पहली बात यह है कि आपको अनुभव होता है, आपको अपनी उंगलियों पर स्पंद, ठंडी हवा महसूस करने का अनुभव होता है। बिना अनुभव के आपको किसी भी बात पर विश्वास नहीं करना चाहिए। इसका अर्थ है कि अब आपकी नसों में, एक नया आयाम आ गया है, कि आप उस प्रणाली को महसूस कर सकते हैं जो आपको ज्ञात नहीं थी। संवेदनशील तंत्रिका तंत्र वहाँ था लेकिन आप कभी नहीं जानते थे कि यह कैसे काम कर रहा है। अपने बारे में ज्ञान बहुत कम था। लेकिन आत्मसाक्षात्कार के बाद अचानक सब कुछ  प्रबुद्ध हो गया। अचानक आपने इसे महसूस करना शुरू कर दिया, नयापन, अपने आप में फिर भी कभी-कभी आपको अपने अहंकार से लड़ना पड़ता है, आपको चीजों के प्रति अपनी अज्ञानता पर काबू पाना पड़ता है। क्योंकि आत्मसाक्षात्कार आपको पूर्ण ज्ञान, पूर्ण ज्ञान देता है। इसे चुनौती नहीं दी जा सकती।  यह एकल है: जैसा कि वे इसे कहते हैं - 'एकमेव सत्य', (एकमात्र सत्य)। और जब आपको वह ज्ञान मिल जाए तो आप उसका मिलान भी कर सकते हैं। आप पता लगा सकते हैं कि ये सही है या नहीं। यह कुछ ऐसा है जो आप सभी के साथ घटित हुआ है, और आप पहले से ही इस चैतन्य को प्राप्त कर चुके हैं जिसे आप इसे महसूस कर सकते हैं। उदाहरण के लिए, सहज योग में  कुछ असंतुष्ट आत्माएँ हो सकती हैं। लेकिन आप चैतन्य से पता लगा सकते हैं कि ये लोग कौन हैं और क्या कर रहे हैं।  चैतन्य के आधार पर आप पता लगा सकते हैं कि वे लोग वास्तविकता की उस स्थिति तक पहुँच चुके हैं या नहीं। आप पता लगा सकते हैं कि ये लोग, जो आपका विरोध करने की कोशिश कर रहे हैं, या आपको कुछ और बताने की कोशिश कर रहे हैं - "वे कहाँ तक पहुंचे हैं?" आप अपनी उंगलियों पर जानते हैं। यही क़ियामाह है जिसके बारे में मोहम्मद साहब ने कहा है।पिछले दिनों हुए एक अनुभव को मुझे आपको  बताना होगा: एक व्यक्ति था जो (भारतीय) टेलीविजन (चैनल) से आया था जिसे 'स्टार' के नाम से जाना जाता था। और वह मुझसे बहुत अजीब सवाल पूछने लगा, जिनका कोई मतलब नहीं था। उसका नाम 'अब्बास' था, इसलिए मैंने कहा, ''अब्बास भैया, आप अपना और मेरा समय बर्बाद कर रहे हैं। क्या आप सही प्रश्नों पर आएंगे!” तो उन्होंने कहा, ''मैं हर तरह के कट्टरपंथ के ख़िलाफ़ हूं।'' “लेकिन मैं कट्टरपंथी नहीं हूं। आपको कैसे पता कि मैं वह हूं या नहीं?” तो उन्होंने कहा, "मैं पता लगाने की कोशिश कर रहा हूं!" “ठीक है,” मैंने कहा, “तुम अपने हाथ मेरी ओर रखो। मोहम्मद साहब ने कहा है कि ‘क़ियामाह  के वक़्त तुम्हारे हाथ बोलेंगे।‘ और, आप चकित हो जायेंगे, तुरंत उसे अपने हाथों पर ठंडी हवा का एहसास होने लगा। उन्होंने कहा, "मुझे क्या हो रहा है?" मैंने कहा, "यही तो वह है!" (हंसी) बहस करने से कोई लाभ नहीं, इसके बारे में बात करने से कोई लाभ नहीं, पूछताछ करने से कोई लाभ नहीं। जरा इसका अनुभव आप खुद देखिये। वह तो एकदम सन्न रह गया और उसके बाद उसने मुझसे जो भी बात की, उसे कभी प्रकाशित नहीं किया।

तो मैं जो कह रही हूं वह यह है कि यदि लोग सत्य तक पहुंच जाएं और उन्हें पता चल जाए कि यही सत्य है, तो उन्हें कोई नहीं बदल सकता। यदि वे सत्य तक पहुँच गये हैं तो, मैं कह रही हूँ।आप सभी महान लोगों के जीवन में देख सकते हैं कि वे सोचते हैं कि "यही सत्य है"। केवल पढ़ने से नहीं, केवल विश्वास करने से नहीं बल्कि एक अनुभव के रूप में, कि वे अपने केंद्रीय तंत्रिका तंत्र पर सत्य को महसूस कर सकते हैं। फिर उन्हें बदलना असंभव है। जैसे आप देख सकते हैं कि एक बीज एक पेड़ बन जाता है, तो आप पेड़ को बीज नहीं बना सकते। बीज तो बीज ही है, लेकिन जब बीज वृक्ष में बदल जाता है तो आप उसे वापस बीज में नहीं ला सकते। इससे अधिक बीज बन सकते हैं, यह अलग बात है। तो, इसी तरह, एक बार जब आपको अपना आत्मसाक्षात्कार प्राप्त हो जाता है, और एक बार जब आप दिव्यता के साथ एक हो जाते हैं, तो आपके नीचे जाने का कोई प्रश्न ही नहीं है, जब तक कि आप स्वयं नीचे नहीं जाना चाहते।

यह बहुत ही उल्लेखनीय है, कि आपको यह संपत्ति कैसे मिलती है, आपको यह क्षमता और यह सामर्थ्य कैसे मिलता है, और उसके बाद आप इसे खोते नहीं हैं!

निःसंदेह, सबसे पहले आपको विकसित होना होगा, और उसके लिए आपको ध्यान करना होगा। लेकिन यह ध्यान, एक बार जब आप इसे कर लेते हैं, तो आपका संपूर्ण अस्तित्व अपने आप में इतना प्रबुद्ध और इतना सुंदर हो जाता है कि आप इसे बदलना नहीं चाहते। आप वहां रहना चाहते हैं और हमेशा इसका आनंद लेना चाहते हैं।

लेकिन निःसंदेह आप इसे दूसरों को देना चाहते हैं क्योंकि आप देखते हैं कि आप बहुत आनंद ले रहे हैं। जैसे, सड़क पर आप किसी को भूखा मरता हुआ पाते हैं और आपका पेट बहुत भरा हुआ है, तो आपका मन होता है कि उस व्यक्ति को खाना खिला दूं। इसी तरह, आप इस दुनिया में देखते हैं, लोग पागलों की तरह खोज रहे हैं, इधर-उधर भाग रहे हैं, हर तरह के कार्य कर रहे हैं, इसलिए आप उन्हें बताना चाहते हैं। वे विश्वास कर भी सकते हैं और नहीं भी। वे आपको पूरी तरह से नकारने, आपकी अवहेलना करने का प्रयास कर सकते हैं। वे कुछ भी कर सकते हैं। लेकिन आप निश्चित रूप से जानते हैं कि आप सही रास्ते पर हैं, आप सही मनः स्थिति पर हैं जो सहज स्तिथि है। संस्कृत में इसे 'सहज अवस्था', 'सहजावस्था' कहा जाता है। सहजावस्था में आप प्रतिक्रिया नहीं करते, आप प्रतिक्रिया नहीं करते हैं। आप बस देखिये और सराहिये। अब देखिए: मैं आई,  मैंने इतना  सुंदर देखा, सहस्रार का ऐसा विचार, सभी चक्र, वे पार हो गए हैं, वहां ऊपर चले गए हैं और वहां से वे। बहुत अच्छी अभिव्यक्ति है।  लेकिन कोई भी अन्य व्यक्ति कहेगा, "ओह, यह रंग संयोजन अच्छा नहीं है!" “उन्होंने इसका उपयोग क्यों किया? वे कुछ और उपयोग क्यों नहीं करते?” आप देखिए, इसी तरह, दूसरों में दोष निकालना! और यह दोष निकालना वास्तव में आपके मस्तिष्क से आता है जो अभी तक प्रबुद्ध नहीं हुआ है। आप किसी भी चीज़ का आनंद नहीं ले सकते क्योंकि आप प्रतिक्रिया करते हैं। हर समय आप प्रतिक्रिया करते रहते हैं। अगर कोई कुछ अच्छा कहता है, तब भी आप प्रतिक्रिया कर  रहे हैं। यदि कोई कुछ बुरा कहता है, तो निःसंदेह आप प्रतिक्रिया कर रहे हैं! कोई सवाल ही नहीं!

तो हमारे लिए यह समझना कि हम प्रतिक्रिया करने के लिए स्वतंत्र नहीं हैं, हम प्रतिक्रिया करने के लिए इतने तुच्छ भी नहीं हैं। हम बहुत ऊंचे पायदान पर हैं।  हमारा काम क्या है? आनंद लेना है। हर चीज़ का आनंद लें। और वह आनंद परमात्मा का आशीर्वाद है। यहां तक ​​कि आप अशांति और यातना का आनंद भी ले सकते हैं। आप हर चीज़ का आनंद ले सकते हैं यदि आप इस बात को समझ लें कि: आपकी आत्मा, जो कि वास्तविक प्रकाश है, का कुछ भी नहीं हो सकता है। आप चाहे जो भी कष्ट सहें, जहाँ भी आप सोचें कि वह आपको परेशान कर रहा है - वास्तव में आत्मा का यह मूक प्रकाश आपको पूरी तरह से, पूरी तरह से आनंदित करता है और आप दूसरों को खुशी देते हैं। आप इसे डिज़ाइन नहीं करते हैं, आप इसकी योजना नहीं बनाते हैं, आनंद कैसे देना है, लेकिन आप स्वतः ही आनंद देते हैं। और यह आनंद देना भी सरल है, सहज है, क्योंकि आप सहज अवस्था में हैं। सहज अवस्था में आप बस चीजों को देखते हैं।  आपको यह एक नाटक लगता है। यह अलग-अलग शैलियाँ हैं, अलग-अलग प्रकार हैं और आप बस देखें और नज़र रखेँ, और इसका आनंद लें।

यह कहना महत्वपूर्ण नहीं है, "मुझे यह पसंद है, मुझे वह पसंद है।" नहीं! वह 'मैं', जो पसंद करता है, अहंकार के अलावा और कुछ नहीं है, और आपको उस आनंद से दूर रखता है जो वास्तविकता है, जो वास्तविक है। इस दुनिया में हर चीज़, जो आपको लगती है, परेशानी वाली है, अगर आप इसे दूसरे नजरिया से, सहजस्थिति से देखेंगे, तो आपको परेशानी महसूस नहीं होगी। लेकिन वह उच्चतर जीवन वहां होना चाहिए। वह उच्च स्तर आपके भीतर अंतर्निहित होना चाहिए।

दूसरे दिन मेरी नौकरशाहों के साथ बैठक हुई और मैंने उनसे कहा, “मुझे पता है कि वेतन कम है। आप सोच सकते हैं कि दूसरों को बहुत अधिक वेतन मिलता है, उनके पास बहुत अधिक सुविधाएं हैं। लेकिन एक तरीका है जिससे आप वास्तव में अपने काम का आनंद ले सकते हैं: यदि आपके अंदर देश प्रेम है, देशभक्ति है।” यदि आपके मन में अपने देश के लिए देशभक्ति है, तो कोई भी बलिदान आपको संतुष्ट नहीं करेगा। आप सब कुछ देना चाहेंगे।  और आप इसके बारे में कुछ भी महसूस किए बिना सभी प्रकार की तथाकथित कमी और अवसादग्रस्तता की स्थिति से गुजर सकते हैं। और साथ ही आपकी भावनाएँ बहुत गहरी हो जाती हैं। उदाहरण के लिए, आप यात्रा कर रहे हैं और अचानक आपको कोई बीमार व्यक्ति मिलता है: आप अपने चैतन्य से महसूस कर सकते हैं कि यह व्यक्ति बीमार है; और तुरंत आपकी सहानुभूति और आपका प्यार उस व्यक्ति की ओर बहने लगता है।आप उस व्यक्ति की मदद करने की कोशिश करेंगे।  यदि संभव हो तो आप उस व्यक्ति को ठीक करने का भी प्रयास करेंगे। ठीक उसी तरह, आपका पूरा अस्तित्व एक महासागर की तरह बन जाता है जो सभी नदियों और सभी प्रकार की जलीय चीजों को, चाहे वह कुछ भी हो, अपने पेट में समाहित कर लेता है, मुझे कहना चाहिए। यह बस वह सब कुछ ले लेता है जो वहां है, लेकिन यह चोट नहीं पहुंचाता है, यह उसे परेशान नहीं करता है। वह अपने प्यार के साथ अति-शक्तिशाली व्यक्ति की तरह है। वह अपनी शक्ति नहीं दिखाता।  वह अपने महत्व की परवाह नहीं करता। यदि कोई आपका अपमान करने की कोशिश करता है, "ठीक है।" उसमें क्या है,  अपमान वाला भाग?

और ऐसे लोग जो उस सहजावस्था को प्राप्त कर चुके हैं, वे कला के, संगीत के, महान विचारों के महानतम रचनाकार होते हैं और इसीलिए ये जीवित रहते हैं। इतने सारे लोग लिखते हैं, लेकिन वह चला जाता है। इतने सारे लोग सृजन करते हैं, लेकिन कोई परवाह नहीं करता।लेकिन जो लोग आत्मसाक्षात्कारी हैं, वे जो कुछ भी बनाते हैं, वह शाश्वत प्रकृति का होता है। क्योंकि वे पवित्रता के महासागर, महासागर में हैं, जहाँ किसी को दु:ख देने या कष्ट देने का कोई विचार ही नहीं रहता। उनके लिए ऐसी सुरक्षा है। उन्हें कोई नुकसान नहीं पहुँचाया जा सकता! क्योंकि आख़िरकार तुम परमेश्वर के राज्य में प्रवेश कर चुके हो, तो कौन तुम्हें हानि पहुँचाने या तुम्हें परेशान करने का साहस कर सकता है?

मैंने सहज योगियों के बीच ऐसी समृद्धि देखी है, और उनमें ऐसी उदारता है, और चीजों के बारे में ऐसी समझ है। मुझे भाषण  नहीं देना होता है, "अब यह मत करो और वह मत करो!" नहीं, अब और नहीं। और जो लोग अभी तक सहज योग में परिपक्व नहीं हुए हैं उन्हें परिपक्व होने का प्रयास करना चाहिए। और जो लोग परिपक्व नहीं हैं और परेशान करने वाले हैं, उनकी चिंता मत कीजिए। आपको दया करनी चाहिए। आपको सचमुच ऐसे लोगों पर दया करनी चाहिए कि वे कितने अपरिपक्व हैं।

आज यह बहुत अच्छा है, मुझे लगता है, क्योंकि तीस साल से मैं हर जगह ऊपर-नीचे दौड़ रही हूं और इतने सारे लोगों को इकट्ठा करने में सक्षम हों पाई हूं। आप देखिए, बहुत सारे सहज योगी हैं, और पूरी दुनिया में हैं । यह तो उसका एक छोटा-सा अंश मात्र है। तो यह कुछ ऐसा है जो घटित होना था, इसका वर्णन पहले ही किया जा चुका है, लोगों द्वारा भविष्यवाणी की गई है कि फलां चीज़ घटित होगी, जिससे इतने सारे लोगों को आत्म-साक्षात्कार मिलेगा।

निस्संदेह, यह अविश्वसनीय था, लेकिन, जैसा कि अब आप देख रहे हैं, यह एहसास कितना मधुर है कि हम सब एक हैं। कोई झगड़ा नहीं है, कोई लड़ाई नहीं है, कोई बुरे विचार नहीं हैं और किसी को भी घटिया चीजें पसंद नहीं हैं। वे कुछ ऐसा पाना चाहते हैं जो सुखदायक हो और जिसमें समझदारी का गुण हो। और मैंने लोगों को कवि बनते, सुंदर कविता लिखते देखा है। मैंने लोगों को वक्ता बनते देखा है। साथ ही मैंने लोगों को बहुत अच्छे आयोजक बनते भी देखा है। लेकिन एक चीज़ बहुत महत्वपूर्ण है, वह है विनम्रता। मैंने शुरू में कहा था और  फिर कहूंगी: जो चीज़ लोगों को अच्छी लगेगी वह आपकी विनम्रता है। आपको एक विनम्र व्यक्ति होना चाहिए, यह नहीं सोचना चाहिए कि आप कुछ विशेष हैं, या यह नहीं सोचना चाहिए कि आप स्वयं किसी प्रकार के महत्वपूर्ण व्यक्ति हैं। एक बार जब आप सोचते हैं कि आप महत्वपूर्ण हैं तो आप विराट का अभिन्न अंग नहीं होते हैं। अगर मेरा एक हाथ यह सोचने लगे, "मैं महत्वपूर्ण हूं," तो यह बेवकूफी है। एक हाथ कैसे महत्वपूर्ण हो सकता है? सभी हाथों की आवश्यकता है। सभी की आवश्यकता है। पैरों की आवश्यकता है। एक हिस्सा इतना महत्वपूर्ण कैसे हो सकता है? यदि आप सहज योग की अपनी यात्रा में कहीं भी ऐसा सोचना शुरू करते हैं, तो मुझे कहना होगा, आप सहजावस्था में नहीं हैं।

तो मेरा अपना प्रयास आपको सहज के उस खूबसूरत क्षेत्र में ले जाने का था, जहां आप पूरी तरह से अपने आप के साथ एक हो जाएंगे, प्रकृति के साथ एक हो जाएंगे, अपने आस-पास के सभी लोगों के साथ, अपने देश, और देशों के साथ एक हो जाएंगे। हर जगह, पूरा वातावरण, जैसा कि वे कहते हैं, पूरा ब्रह्मांड आपका अभिन्न अंग बन जाता है, और आप उससे अलग नहीं होते हैं। तब प्रतिध्वनि - वे 'निनाद' कहते हैं - आपके अस्तित्व की, आपके जीवन की प्रतिध्वनि आसानी से देखी जा सकती है। भौतिक उन्नति या किसी अन्य प्रकार की चीज़ में नहीं, बल्कि आध्यात्मिक क्षेत्र में, जो सर्वोच्च है।हर जगह, हर देश में उस गुणवत्ता के लोग हुए हैं और आज तक उन सभी को याद किया जाता है। इसी तरह आप सभी वास्तविकता के महान ज्ञान का प्रतिनिधित्व कर रहे होंगे: अपने जीवन में, अपनी रचना में या अपने कामकाज में। आप हर तरह से कुछ भी कर सकते हैं। अब, हमें केवल यह तय करना है कि हम कितने लोगों को आत्मसाक्षात्कार देंगे? हम आत्मसाक्षात्कार के लिए क्या कर सकते हैं? हमे क्या करना चाहिए? यही एकमात्र चीज़ है, यदि आप अपनी पूर्ण मुक्ति के साथ आगे बढ़ते हैं, तो आप आश्चर्यचकित हो जायेंगे, यह एक बड़े पहाड़ पर चढ़ने जैसा है। लेकिन जब आप शिखर पर पहुंच जाते हैं, तो आप सब कुछ बहुत अच्छी तरह से देख सकते हैं, और आप इतना संतुष्ट महसूस करते हैं कि आप  शिखर पर हैं। तो, वह चढ़ाई वाला हिस्सा, भले ही [हालाँकि] आपमें से कुछ को यह करना है, यह ठीक है, कोई समस्या नहीं है, आप इसे कर सकते हैं। आपके अंदर अपने प्रति सम्मान होना चाहिए, खुद से प्यार होना चाहिए और यह समझ होनी चाहिए कि आपको शिखर तक पहुंचना है, पहाड़ के शिखर तक। और एक बार जब आप पहाड़ के शिखर पर पहुंच जाएंगे तो आपको पता चल जाएगा कि आप वहां हैं। और फिर आप अपना सारा प्यार, स्नेह और वह सब कुछ बरसाना शुरू कर देते हैं, जो पहाड़ से नीचे बहता है।

वही आपके लिए जीवन है। यह जीवन का सबसे महान प्रकार है। अन्य सभी लोगों को भूल जाइए: नेता और अन्य सभी लोग जो महान माने जाते थे। उन्हें भूल जाइए! आप उससे कहीं अधिक ऊंचे हैं, क्योंकि आप पहले से ही सहज जीवन शैली के साथ हीरे की तरह तराशे हुए हैं; जो बहुत संतुष्टिदायक है और नितांत शांति देने वाला भी है।

यह आपको खुशी देता है, यह आपको शांति देता है, यह आपको क्षमताएं देता है, यह आपको इतनी सारी चीजें देता है कि आप गिन नहीं सकते, जैसे आपके सहस्रार की हजारों पंखुड़ियां जो प्रबुद्ध हैं। भगवान जाने इससे आपको क्या-क्या मिल सकता है! यह इतना अद्भुत क्षेत्र है जिसमें आप हैं - हज़ार पंखुड़ियाँ। और वहीं से लोगों को विज्ञान के बारे में सारा ज्ञान प्राप्त हुआ है, सभी महान खोजों के बारे में ज्ञान वहीं से मिला है।

तो यही बात है कि व्यक्ति को अपने स्वयं के सम्मान के बारे में समझना होगा । आत्म-सम्मान, आत्म-महत्व से भिन्न है। आपके अंदर आत्मसम्मान होना चाहिए।  इससे आप विनम्र बनेंगे। आप अत्याधिक  प्रेमपूर्ण हो जाओगे क्योंकि आप प्रेम करने में सक्षम हो। और यह आप पर थोपा नहीं गया है।

मैं मानती हूं कि समुद्र से बादल उठते हैं और फिर बारिश वगैरह करते हैं, लेकिन यह जीवन के चक्र में है (कि) वे ऐसा कर रहे हैं। उन्हें इसका भान नहीं है। वे यह नहीं सोचते कि वे कोई महान कार्य कर रहे हैं क्योंकि वे चक्र में हैं। आप इस चक्र से बाहर हैं और फिर भी आप किसी आत्म-महत्व की भावना के बिना काम कर रहे हैं। आप ऐसा कर रहे हैं क्योंकि आपको यह करना है!

एक और चक्र, प्राकृतिक चक्र नहीं, बल्कि जागरूकता का एक और चक्र, जहां आप जानते हैं कि आप क्या कर रहे हैं। साथ ही आप बहुत विनम्र हैं, आप बहुत प्यारे हैं, आप बहुत दयालु हैं। आप चिल्लाते नहीं, आप  किसी को मारते नहीं। आप किसी को कोई कटु बात नहीं कहते। और आप सबसे कठिन व्यक्ति को भी संभाल सकते हैं। यदि कोई मज़ाकिया बनने की कोशिश करता है, तो आप हमेशा कुंडलिनी उठा सकते हैं और इससे संतुष्ट हो सकते हैं। यदि आप गुप्त रूप से कुंडलिनी उठाते हैं, तो दूसरा व्यक्ति का काम तमाम हो जाता है! यदि आप इसे उठा  नहीं सकते तो इसे भूल जाइये! भूल जाइये! वह एक कठिन व्यक्ति है, आप जानते हैं, यह एक पत्थर है। अब पत्थर में, आप क्या कर सकते हो? आप इसे, प्यार और गरिमा, इन सभी गुणों को प्रवाहित नहीं कर सकते। पत्थर दिल इंसान से यह संभव नहीं है, इसलिए भूल जाइए, यह आपका काम नहीं है। यह बिल्कुल भी आपका काम नहीं है।

तो मेरा निवेदन है कि सबसे पहले आप ये देखिये कि हम कितने विनम्र हैं। आपको बहुत विनम्र बनना है और यही आपकी शोभा है, यही आपकी सुंदरता है।

तो आपका जो प्यार है वह शुद्ध है, बिना किसी वासना या लालच के। आप दूसरों से  इसलिए प्रेम करते हैं क्योंकि आप प्रेम में हैं। और फिर, दूसरी बात, आपको शांति का आशीर्वाद प्राप्त है, आप स्वयं के साथ बिल्कुल शांति में हैं। और आप चकित हो जाओगे - शांति के साथ, ज्ञान आपके पास आएगा। आपको सबसे बुद्धिमान पुरुष, सबसे बुद्धिमान महिला माना जाएगा, क्योंकि आप स्वयं के साथ शांति में हैं। केवल शांति में ही आप सत्य की खोज कर सकते हैं, आप हर उस समाधान की खोज कर सकते हैं जो आप चाहते हैं। आप बहुत बुद्धिमान और समझदार व्यक्ति बन जाते हैं - दूसरों की तुलना में उत्कृष्ट रूप से महान। आप आम, सामान्य, लोगों की तरह नहीं हैं।

तब तुम्हें आनंद मिलेगा। आनंद एक ऐसी चीज़ है जिसे मैं शब्दों में व्यक्त नहीं कर सकती लेकिन फिर भी आनंद, जैसा कि मैंने आपको कई बार बताया है, यह विलक्षण है। यह कोई ख़ुशी या दुःख नहीं है, यह सिर्फ  आनंद है। बस आप आनंद लीजिये। आप हर चीज़ का आनंद लेते हैं, हर किसी के साथ , हर घटना, हर दृश्य, अपने जीवन में होने वाली हर  घटना का आनंद लेते हैं। आप हर चीज़ का आनंद लेना जानते हैं।

आप देखिए, आनंद में भी एक बड़ी क्षमता होती है। मुझे याद है एक बार मैं अपने दामाद और बेटी के साथ कोई ऐतिहासिक जगह देखने गयी  था और हमें काफी चढ़ाई करनी पड़ी। हम लगभग तीन घंटे तक चढ़ाई कर रहे थे, इसलिए, स्वाभाविक रूप से, हम सभी थक गए थे और वहाँ एक छोटा सा विश्राम स्थल था, जो संगमरमर से बना था, इसलिए हमने कहा, "चलो  हम यहाँ थोड़ा आराम कर लेते  हैं!" इसलिए जब हम रुके , तो वे बहुत कह रहे थे, "हमें यहां क्यों आना चाहिए था, इन सभी चीजों के बावजूद," वे सब अनिच्छा व्यक्त कर रहे थे। फिर अचानक, आपको पता चलता हैं - यह आनंद का बिंदु  है - अचानक मैंने हाथियों की नक्काशी देखी। तो मैंने कहा, “क्या आप इन हाथियों को देख सकते हैं? हर किसी की पूँछ अलग तरह से बनी  है!” उन्होंने कहा, “मम्मी, आप हाथियों की पूँछ कैसे देख सकती हो? हम बहुत थक गये हैं!” मैंने कहा, “तुम भी देखो! बस वो देखो।” क्योंकि यह आनंद आपके दिमाग को बकवास से हटा, हटा देता है। आप बस कहते हैं, "यह सब बकवास है।" आप बस अपने दिमाग को वहाँ से हटा लो।  इस तरह आपको आनंद मिलता है! और दिमाग उस चीज़ की ओर जाता है जो आनन्द देने वाली होगी।

मान लीजिए कि कोई व्यक्ति बहुत उबाऊ है, आप जानते हैं, तो क्या होता है, आप बस उबाऊ होने के पीछे का हास्य देखते हैं: एक व्यक्ति आपको कैसे बोर करता है! और इससे आप जो सीखते हैं वह है - कभी किसी को बोर मत करो। (हँसी)

तो इस आनंद की एक खासियत है कि यह आपको हर चीज के आनंद का सार सिखा देता है। यदि यह एक खराब फिल्म है, तब भी आप आनंद लेते हैं क्योंकि आप देखते हैं कि यह कितनी खराब है। मान लीजिए, बेशक अगर यह एक अच्छी फिल्म है, तो आप उन्हें हमेशा देख सकते हैं! लेकिन आप यह सोच कर नहीं चलते कि आलोचना कैसे करनी है।  यह आलोचना का कार्य आपके दिमाग से बाहर चला जाता है। तो क्या होता है [है] आपका दिमाग तुरंत किसी हास्यास्पद चीज़ से हटकर किसी दिलचस्प चीज़ की ओर चला जाता है। इसलिए आप आलोचना नहीं करते  और आपको इसके बारे में बुरा नहीं लगता।

कई बार तो ऐसा होता है कि लोग हैरान हो जाते हैं कि मैं ऐसे लोगों को कैसे बर्दाश्त कर लेती हूं। लेकिन मैं बर्दाश्त नहीं करती, मैं कोई ध्यान नहीं देती, चाहे वो कुछ भी कर रहा हो।  यदि आप उस स्वभाव के हैं,तो हम कह सकते हैं,आप एक ऐसी स्थिति में है जो बिल्कुल तुरीय अवस्था   हैं: जैसे कबीर ने कहा है, "जब मस्त हुए, फिर क्या बोले?" (अर्थ) "जब मैं आनंद की उस अवस्था में चला गया हूं, तो मुझे कुछ भी क्यों कहना चाहिए?" यह ऐसा ही है: एक स्वभाव जिसे आपको समझना होगा और उसका सम्मान करना होगा। वह आपके भीतर है, उसका सम्मान करें। इसकी तुलना दूसरों से न करें, दूसरे आपके स्तर के नहीं हैं। तो आप एक अलग स्तर पर हैं और आप केवल आनंद लेने का प्रयास करते हैं। ऐसा कभी महसूस न करें कि आप कुछ ऊंचे या महान हैं - नहीं, ऐसा कभी महसूस न करें। आपको जो महसूस करना चाहिए कि  शुक्र है कि आप उन सभी अजीब विचारों और उन  अजीब जीवन शैली से हिले-मिले   नहीं हैं जहां वे आलोचना करते रहते हैं - "यह अच्छा नहीं है!" मुझे यह पसंद नहीं है! मुझे यह पसंद नहीं है!” आप कौन हैं? आप स्वयं नहीं जानते। जब आप कहते हैं, "मुझे यह पसंद नहीं है," तो आप स्वयं को नहीं जान रहे हैं। आप कैसे जानते हैं कि आपको क्या पसंद नहीं है? मैंने ऐसे लोगों को देखा है जिन्हें बहुत कम ज्ञान है, जो केवल इधर-उधर की जानकारी रखते हैं, वो दूसरों की बहुत आलोचना करते हैं। मुझे इसका कारण नहीं पता कि ऐसा क्यों है। लेकिन हो सकता है कि वे अपने आपको पता नहीं क्या समझते हैं ! लेकिन ये तो बहुत सामान्य बात है। लेकिन यदि आपको  पूर्ण ज्ञान है, तो आप वास्तव में विनम्र हो जाते हैं; बिल्कुल विनम्र और मधुर, सौम्य और दयालु।

तो आज का दिन मेरे लिए भी बहुत अच्छा है: मुझे नहीं पता था कि मैं इस खूबसूरत दिन को देखने के लिए इतने सालों तक जीवित रहूँगी । क्योंकि आख़िरकार, दूसरों के मानकों के अनुसार, यह बहुत कठिन जीवन था। लेकिन मुझे सबसे ज्यादा खुशी सहज योगियों को बनाने और उन्हें सुनने और उनसे बात करने में मिली, जिस तरह से वे इतने प्यारे, इतने दयालु और इतने सम्मानजनक हैं !

इन सब से मुझे बहुत मदद मिली है और इसके लिए मुझे आपको धन्यवाद देना चाहिए। आपके समर्थन से, आपकी सहायता  से, आपकी समझ से, मैं इसे प्राप्त कर सकी। अगर मैं इसे अपने दम पर प्राप्त कर पाती, तो मैं आपसे कभी यह मदद नहीं मांगती । लेकिन आप बिल्कुल मेरे हाथों की तरह हो, आप बिल्कुल मेरी आँखों की तरह हो। और मुझे आपकी बहुत ज़रूरत है क्योंकि, आपके  बिना मैं यह नहीं कर सकती। यह चैनलाइज़िंग की तरह है: जब तक आपके पास चैनल नहीं हैं, तब तक आदि शक्ति या कुछ भी होने का क्या फायदा? आप इसे कैसे चैनलाइज़ करेंगे? यदि विद्युत गति है, तो आपको चैनलों की आवश्यकता होती है, अन्यथा यह एक स्थिर चीज़ है। इसी तरह, मैंने हमेशा महसूस किया कि मुझे अधिक से अधिक चैनलों की आवश्यकता है, और जब यह काम कर गया, तो मैं वास्तव में बहुत,बहुत उत्साहित थी।

इसलिए मैं आपको फिर से बहुत-बहुत धन्यवाद देती हूं इस दिन के लिए । और मैं आपको हृदय से आशीर्वाद देती हूं कि - अब आप जिम्मेदारी संभालिए। आप एक सहज योगी हैं, इसलिए आपकी भी जिम्मेदारी है कि आप दूसरों को आत्मसाक्षात्कार दें। अपने तक ही सीमित न रहें। इसे दूसरों को देना होगा। और आप समझा सकते हैं, आप उनसे बात कर सकते हैं, आप वास्तव में, बहुत अच्छी तरह से, उन्हें समझ सकते हैं। उन्हें समझने की कोशिश करें और उनसे बात करें और आपको दूसरों को आत्मसाक्षात्कार देना चाहिए, अन्यथा आप संपूर्ण महसूस नहीं करेंगे। संपूर्ण महसूस करने के लिए, आपको वह करना होगा।

ईश्वर की कृपा आप सब पर बनी रहे।