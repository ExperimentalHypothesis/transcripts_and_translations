Talk to yogis, Ganapatipule (India), 3 January 1987.

Tänään on uuden kuun kolmas päivä.

Uuden kuun kolmas päivä on nimeltään Tritiya, joka on aivan erityinen päivä neitsyille. Kundaliini on neitseellinen halu. Se on neitseellinen, koska se ei ole vielä ilmentänyt itseään. Ja myös kolmannessa keskuksessa, Nabhissa, neitsyet näyttäytyvät Gurun shakteina. Meillä on kymmenen Gurua, joita pidämme pääguruinamme, ja heillä kaikilla oli joko oma sisko tai tytär shaktinaan. Raamatussa, Vanhassa Testamentissa sanotaan, että Hän, joka on tuleva, syntyy neitsyestä. Juutalaiset eivät tunnusta Kristusta, joten he sanovat: "Siellä ei lue neitsyt, vaan tyttö." Sanskritin kielessä tyttö tai neitsyt on yksi ja sama sana. Meillä ei ollut 80-vuotiaita tyttöjä, niin kuin on nykyään. Niinpä naisen neitseys tarkoitti sitä, että hän oli tyttö, joka ei vielä ollut naimisissa, tai joka ei ollut vielä tavannut miestään.

Se on puhtauden sisin olemus, mikä on myös Guru-periaatteen voima. Gurun, joka vastaa muiden johdattamisesta valaistumiseen, on tiedettävä, että tätä voimaa pitää käyttää puhtaan voiman neitseellisenä voimana. Guru ei voi käyttää voimaansa samalla tavalla kuin tavallinen ihminen käyttää omaansa. Hänen suhteensa oppilaisiin, olivatpa he sitten poikia tai tyttöjä, on oltava täysin puhdas. Puhtauden pitää olla niin täydellistä, että Guru ei ota vastaan mitään oppilailtaan. Tästä ovat monet pyhimykset kirjoittaneet etenkin Maharashtrassa. Myös Kabirdas ja Nanaka ovat selkeästi vastustaneet sellaisia, joilla on ollut suhde omiin 'shishyoihinsa' eli oppilaisiinsa, joko taloudellinen tai seksuaalinen suhde. He kutsuivat heitä rakshasoiksi. Samalla tavalla ihmisten, joita on nyt nimetty johtajiksi, guruiksi Sahaja Yogassa, on muistettava, että heidän suhteidensa oppilaisiin täytyy olla täysin puhtaita ja neitseellisiä. Ennen vanhaa ei ollut niin väliä, jos ihmiset eivät tienneet rangaistuksista, joita saattoi kohdistua sellaiseen, joka käytti gurun voimaansa omien mielihalujensa tyydyttämiseen.

Mutta tänään, tänä aikana, jolloin... Rangaistus, joka voi toteutua viimeisen tuomion päivinä, voi olla todella vakava, ja Äitinä Minun on varoitettava kaikkia teitä, jotka ovat perustaneet omia keskuksiaan tai jotka ryhtyvät guruiksi johtajan paikallaan, että teillä täytyy olla hyvin kiintymätön mieli ja selkeä ymmärrys sisällänne. Te ette voi käyttää rahaa huonosti. Ette voi käyttää rahaa väärällä tavalla, ette voi käyttää mitään omiin tarkoituksiinne, mikä kuuluu kollektiiville. Ette myöskään voi käyttää ketään halujenne tyydyttämiseen. Jos teissä on mitään tällaisia heikkouksia, on parempi lähteä Sahaja Yogasta joksikin aikaa ja palata, kun olette paremmassa kunnossa. Sahaja Yogassa ei ole sijaa epäpuhtaille ihmisille. Puhtautta on palvottava joka suhteessa. Sanomme, että lännessä tehdään syntiä Äitiä vastaan. Ihmiset eivät arvosta siveyttään, mutta idässä, etenkin Intiassa, ihmiset eivät tiedä, että heidän pitää olla täysin rehellisiä raha-asioidensa suhteen. He lankeavat ansoihin ja houkutuksiin ja saavat sitten ankaran rangaistuksen, eivät Minun, vaan Kaikkivaltiaan Jumalan vihan kautta, koska teemme Jumalan työtä.

Kaikkein pahinta voi olla, että haluamme valtaa. Jos ei näitä kahta, niin haluamme valtaa Sahaja Yogassa. Sellaisille siitä tulee kuin oma valtakunta, ja he alkavat käyttää valtaansa muihin ihmisiin. Se ei ole mahdollista. Sellainen ei tule onnistumaan. Ne, jotka yrittävät dominoida muita vain tyydyttääkseen omaa egoaan, tulevat kärsimään paljon. Neljäs ihmistyyppi on sellainen, joka yrittää siirtää ehdollistumiaan Sahaja Yogaan. Jos vaikka joku hindu paastoaa useampana päivänä – en tiedä, mitkä ovat paastopäiviä. Jos hän paastoaa vaikkapa lauantaina ja sanoo ihmisille: "Katsokaas, kun minun pitää paastota lauantaina, kun olen aina paastonnut silloin", ja muuta sellaista. Tai jollakin on sellainen ehdollistuma, että "Haluan mennä naimisiin vain ulkomaalaisen kanssa, koska olen ulkomaalainen", tai "Koska olen intialainen, menen naimisiin vain intialaisen kanssa."

Jos johtaja laittaa liittoja eteenpäin sellaisilla ehdoilla ja sanoo: "Äiti määräsi näin", niin häntä rangaistaan kaksinverroin. Kuulumme todellisen, puhtaan universaalisuuden Aitoon Uskontoon. Mikään keinotekoinen asia ei voi sitoa meitä. Tämä on yksi niistä hyvin tärkeistä hienojakoisista asioista, joita emme ymmärrä: että olemme hyvin ehdollistuneita. "Me englantilaiset", "Me intialaiset" tai "Me x, y, z." Olette ihmisiä. Jumala loi vain yhden maailman. Hän ei tehnyt mitään tällaista. Se on kaikki keinotekoista, ihmisen aikaansaannosta. Olette syntyneet yhdestä Äidistä ja olette joogeja, joilla ei ole tämänkaltaisia keinotekoisia sidoksia.

Jokaisen, joka väittää olevansa guru, on tajuttava, että hän ei voi sitoa itseään mihinkään tiettyyn, arkiseen, vanhanaikaiseen, typerään ideaan. Vähitellen kaikki, mitä johtohenkilöt tekevät, sitä heidän seuraajansa tekevät perässä. Siksi johtajan on elettävä elämää, joka on esimerkillistä. Johtaja, joka on alistava, omistushaluinen tai aggressiivinen, saa aikaan samanluonteisia johtohenkilöitä. Toinen, joka on hyvin ehdollistunut, saa aikaan ehdollistuneita seuraajia. Ja ehkä Minäkään en saa aikaan minkäänlaista suhdetta heihin. Emme siis halua mitään gurujen pappisluokkaa. Papit ovat eri asia kuin gurut. Emme halua ihmisten käyttävän Jumalan lakeja omiin tarkoituksiinsa. Tänään on Gurujen päivä, koska on kolmas päivä, ja Nabhi on chakroista kolmas.

Sama chakra on Mahalakshmin alkamiskohta. Mahalakshmi-energia alkaa toimia, kun Lakshmi-tattwanne on valmis. Jos gurut puuhaavat edelleen Lakshmi-tattwojensa kanssa eivätkä ymmärrä uhrautumisen ja kiintymättömyyden merkitystä, heitä ei voi kutsua johtajiksi. Mahalakshmi on hienojakoinen muoto kaipauksistamme ja haluistamme; se on kaikkein hienojakoisin, niiden tiivistelmä. Sillä aluksi me etsimme valtaa fyysisesti, sekä mielen ja tunteiden tasolla ja lopulta haluamme myös henkistä valtaa, jolla voimme tehdä vaikutuksen muihin. Olette tulleet Sahaja Yogaan luopuaksenne kaikesta vallastanne. Teistä tulee niin voimattomia, että Kaikkivaltiaan Jumalan kaikki voimat alkavat toimia teidän kauttanne. Jos tällä mikrofonilla olisi valtaa, en pystyisi hallitsemaan sitä. Se kääntyilisi sinne ja tänne. Mahalakshmia palvoakseen on muistettava, että on luovuttava kaikesta vallasta.

Sitä on antautuminen eli 'islam', joksi sitä kutsutaan. Mutta nämä ovat ihmisille vain sanoja. Antautuminen on hyvin vaikea asia ihmisen ymmärrykselle. He ajattelevat: "En pysty antautumaan". Teidän ei tarvitse luopua mistään muusta kuin egosta ja ehdollistumista. Kerron teille näistä asioista, mutta jos opettelette ne ulkoa kuin papukaija, osaatte kyllä toistaa niitä. Mutta sillä ei ole mitään vaikutusta seuraajiinne. Jos ette omassa elämässänne osoita kauneutta, tyyneyttä, välittämistä, huolehtimista ja rakkautta, ei kukaan kuuntele papukaijaa. Merkityksen on tultava käytännöistä, ei säännöistä. Tätä on Sahaja Yoga, joka eroaa täysin kaikista muista henkisistä julistuksista.

Olkaa siis varuillanne! Teidät on valittu meriittienne ansiosta sahaja-joogeiksi, joten kunnioittakaa itseänne. Jumala siunatkoon teitä!

MUCH LONGER PART IN MARATHI STILL NEEDS TRANSLATING