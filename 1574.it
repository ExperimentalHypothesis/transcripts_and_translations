Shudy Camps Park, Shudy Camps (UK), 12 Luglio 1987

08/2024 NUOVI SOTTOTITOLI, TRADUZIONE VERIFICATA

Shudy Camps Park, Shudy Camps (UK), 12 Luglio 1987

Oggi è un gran giorno in quanto siete qui per adorare il vostro Guru, nel regno del cuore dell’universo. Se riusciamo a farlo nel regno del nostro cuore, non dobbiamo fare altro.

Oggi, inoltre, sento di dovervi parlare di Sahaja Yoga e del suo valore in rapporto agli altri yoga accettati anticamente in tutto il mondo.

Uno di questi era chiamato Yoga - non Sahaja Yoga - Yoga, e cominciava con varie pratiche di Ashtanga Yoga[1], lo yoga dagli otto stadi, sotto la guida di un guru. E si dovevano affrontare molte privazioni.

Le persone sposate non erano ammesse alla pratica di questo Ashtanga Yoga. E si doveva rinunciare alla famiglia, alle relazioni. Si doveva diventare assolutamente - [dice a lato a qualcuno: “Un minuto solo”] - del tutto privi di attaccamenti, per andare da un guru. Tutte le proprietà, tutti gli averi erano ceduti, non al guru come accade nei tempi moderni. ma dovevano essere dati via. E questo era chiamato Yoga.

L’altro tipo di pratica era il Sankhya.

Il Sankhya è quello in cui, per tutta la vita, si dovevano accumulare beni con distacco, per poi regalarli tutti e andare da un guru in uno spirito di totale arrendevolezza e ricevere quindi la realizzazione.

Sankhya era il comportamento del lato sinistro e lo Yoga era quello del lato destro. Il mantra Gayatri era usato nel Sankhya. Poiché (coloro che lo praticavano) erano di lato sinistro, usavano il mantra Gayatri.

Erano andati talmente sul lato sinistro, accumulando beni, averi, proprietà, stringendo amicizie e relazioni sociali di ogni tipo, che temevano di potersi perdere completamente in tutte queste cose. E quindi utilizzavano il Gayatri, il mantra Gayatri che insegna l’essenza di tutti i nostri chakra, dei centri.

Ho già parlato anche di questo: Bhu, Bhurv, Swaha. Bhu indica l’essenza, o il bija del Muladhara. Bhurv sta per l’universo creato, è il bija dello Swadisthana. Swaha è il bija del Nabhi.

Manah è l’essenza del chakra del cuore. Poi, Janah è la gente, la collettività: è l’essenza, o il bija, del Vishuddhi chakra.

Poi, Tapah si ha quando si affrontano tapasya, le rinunce, le austerità; è l’essenza dell’Agnya chakra.

E infine Satya è la verità, è l’essenza del Sahasrara. Non la verità che crediamo noi, ma la verità espressa nel nostro sistema nervoso centrale. Ed è quanto si scopre al settimo livello, quello del Sahasrara.

Chi praticava il Sankhya non godeva di una grande considerazione dal punto di vista spirituale, poiché era ritenuto troppo coinvolto nelle cose terrene, nei possedimenti e negli avvenimenti mondani. Era considerato di second’ordine, mentre chi praticava lo Yoga con un guru godeva di un maggior rispetto poiché aveva già rinunciato a tutto ed era andato da un guru abbandonando ogni avere.

In questo caso, però, quei guru avevano un problema, perché scoprivano che chi andava da loro aveva rinunciato a tutto, indubbiamente, ma continuava ad avere attaccamenti latenti.

Nei loro stessi ashram scoprivano come le persone fossero ancora attaccate alle cose. Benché esteriormente avessero rinunciato a tutto, interiormente non era così.

Erano ancora attaccati alle idee per cui: “Oh, va bene, ma possiamo sempre avere delle piccole cose, non ha importanza”. Così continuavano ad esserci piccoli compromessi, come noi qui abbiamo conventi e tutto il resto.

Entrambi erano quindi, in un certo senso, artificiali. Da un lato i Sankhya cercavano di ascendere con tutto il bagaglio che si portavano dietro; e, dall’altro, (i praticanti di Yoga) tendevano a scendere con tutte le ambizioni dell’ascesa.

In entrambi questi tipi di yoga vi erano grandi stranezze sotto ogni aspetto. Potete vederlo anche oggi. Se andate in America penserete: “Oh Dio, cos’è questa America? Non è una democrazia, ma una demoniocrazia”.

Ma se da lì passate nel contesto di un altro Paese come la Russia, pensate: “Che roba è? Qui ci si muove in condizioni di totale pressione e paura”. Appena però un russo esce da quel Paese, può diventare peggiore di un americano. Cos’è allora? Qui funziona una teoria, là ne funziona un’altra. Qual è la teoria giusta?

Lo stesso si ritrova nelle religioni. Ad esempio, una religione come l’induismo, che crede in molte deità, ora crede anche nei bhut e segue anche la via delle possessioni.

Se andate in un tempio, ogni tempio è munito di un bell’apparato per farvi diventare posseduti (risate).

Oppure nelle chiese, o nelle moschee - dove dovrebbe risiedere Dio - vi rendete conto all’improvviso di essere attaccati, ne uscirete estremamente confusi e finirete in manicomio.

Insomma, che razza di luoghi di adorazione sono questi, dove si va per cercare Dio e si trovano invece orribili forze sataniche che agiscono su di voi?

Ecco perché, nei tempi moderni, la gente è diventata così confusa. Non troviamo la verità in niente: in nessuna ideologia, in nessuna filosofia, in nessuna delle cose iniziate. Confucio, ad esempio iniziò l’umanesimo; Socrate diede inizio ad un’altra corrente; Maometto ne avviò un’altra ancora, dicendo: “Non adoriamo Dio nella forma di un idolo. Adoriamolo nel Nirakara, nello stato di Dio senza forma”.

Ma riuscite a vedere il “senza forma”, per come ora si uccidono tra loro? Insomma, dopo aver visto i Paesi musulmani non potete credere che esista, da qualche parte, un Dio con o senza forma. Devono essere fuggite tutte (le forme di Dio), per come si combattono!

Guardate poi i Paesi cristiani: ovunque si siano recati hanno tentato di dominare gli altri popoli che non erano cristiani. Come se avessero il diritto di farlo (solo) perché loro erano cristiani, discepoli di Cristo il quale aveva detto: “Perdona loro perché non sanno quello che fanno”.

E io devo dire la stessa cosa per tutti i cristiani: “Perdona loro perché non sanno quello che fanno”. E quando si resta sconvolti da tutto ciò, ci si deve mettere a pensare a cosa si deve fare, qual è il problema.

Dunque non è né Sankhya, né Yoga. Cos’è che dovete realizzare, allora? Sahaja Yoga.

Sahaja Yoga è un sistema nel quale, innanzitutto, non vi viene data una teoria, ma la luce nelle mani perché possiate vedere da soli; quella luce nella quale entrambe le cose (Sankhya e Yoga) hanno lo stesso aspetto.

Ora, ad esempio, avete preso e sistemato questa bella casa per vostra Madre, mentre vostra Madre non riesce ad attaccarsi a nulla, neppure a uno spillo! (Risate)

È una strana situazione. Tutti devono ricordarmi: “Madre, questa casa è Sua”. “Ah, già” (risate e applausi). E devo ricordarmi che devo ringraziarvi tutti, in particolare gli inglesi, soprattutto i leader dei sahaja yogi inglesi, per aver fatto ogni sforzo possibile per avere questa casa. Ma poi penso: “Perché dovrei ringraziarli? Questa non è la mia casa, è la loro”. È così.

Allora ha inizio un nuovo tipo di confusione (Risate, Shri Mataji ride). E ho sentito questa confusione come qualcosa di molto dolce e bello. È un fatto: nulla ci appartiene, ma tutto ci appartiene!

Quando penso a come avete reso bello questo posto... Appartiene a me, d’accordo, questa casa appartiene a me. L’Inghilterra appartiene a me (risate e applausi). E, soprattutto, il mondo intero appartiene a me (risate, applausi fragorosi, suono di conchiglie, i sahaja yogi gridano ‘Jai’).

In questo modo vediamo come Sankhya e Yoga diventino una sola cosa in Sahaja Yoga. Ed è stato detto che quando si vedono Sankhya e Yoga come un’unica cosa, solo allora esiste “Sa-pashyati”,(lo stato) di spettatore, di testimone.

Per la gente comune, com’è possibile che vostra Madre, che dovrebbe essere un Guru, indossi ornamenti di ogni tipo? Ma che fare? Lei è una Madre ed è anche una Dea! Altra confusione! (Risate, Shri Mataji ride) Come far coesistere le due cose? Un guru deve essere una persona molto irascibile, indossare un unico abito sopra o sotto - non so come lo indossino - con un grosso, spesso bastone in mano. Non deve mai sorridere. Di ridere non se ne parla proprio.

E il guru deve avere il volto molto, molto corrucciato, deve lasciarsi crescere una barba lunga, e le signore non sono ammesse (risate).

In una situazione simile, in cui le donne non si devono neppure vedere, io non dovrei neanche mostrare il mio viso, è così (mimica di Shri Mataji e risate generali). In tutte le scritture - anzi, non nelle scritture, ma nei saggi critici - si dibatte ampiamente se una donna debba essere autorizzata ad esercitare pratiche spirituali oppure no. Immaginate! E questo non solo fra i cristiani, vi sorprenderà: persino nelle scritture indiane (si pone il problema) se la donna debba essere o meno autorizzata ad esercitare pratiche spirituali.

E allora, se vostra Madre è una donna ed è anche il vostro Guru, che farete? Un’altra confusione! Perché è sbagliato, l’intera questione è una falsità, totalmente priva di fondamento. Potete tentare qualsiasi cosa, qualsiasi argomentazione per sostenere che le donne non siano destinate alla vita spirituale, ma non regge.

L’altro giorno in un’università ho incontrato un pezzo grosso, un tizio importante, potrei dire con una testa davvero dura, che ha cominciato a dire: “Noi cristiani non possiamo accettare che una donna sia Dio”. Ed io: “Perché?”. “Perché...”. (Risate e applausi). Allora, per rettificare tutte queste storie distorte, vostra Madre è dovuta venire su questa terra come Guru. Sono giunta a questa conclusione da una certa confusione che avevo riguardo a me stessa.

L’altro giorno qualcuno mi tormentava dicendo che avrei dovuto comprarmi un braccialetto. Ho detto: “Non ho più denaro, non voglio comprarlo”. “Va bene, glielo regaleremo noi per il puja”. Ed io: “Ma ora c’è solo il Guru puja”. “Bene, glielo regaleremo per il Guru puja”.

Dissi: “Ricevere un braccialetto per un Guru puja è la cosa più strana che abbia mai fatto”. Dopotutto, in un Guru puja non si regalano braccialetti al Guru, non è vero? Potete offrirgli un grosso bastone, oppure gli si possono offrire dei khadava, dei chappal, sandali di legno di sandalo, o uno scialle. In questo caso, però, ho detto: “Va bene. Regalatelo per il Guru puja”. Qual era il motivo? Mi sono resa conto della mia confusione e ci ho riflettuto. Ho detto: “Le cose stanno così, deve andare così: per il Guru puja, dovete regalare un braccialetto al vostro Guru”. Cambiamo tutto.

Occorre far sì che tutto sia ricondotto alla realtà. Occorre che tutte le false idee vengano abbandonate. È come se aveste un tappeto rovesciato: l’intero disegno sarà al contrario.

Ma se rivoltate il tappeto, tutto va a posto. Ecco perché avevate bisogno di una Madre che vi desse la realizzazione, e di un Guru Madre che vi insegnasse come l’ascesa verso Dio non possa essere vietata a nessuno.

Se notate, è così che Sahaja Yoga opera oggi, in tutte le direzioni possibili, per indirizzare tutte le cose stravolte nella giusta direzione, per esporle alla realtà, per far emergere tutti i valori reali, per abolire tutti i sistemi di valori corrotti, tutti i sistemi politici, economici, tutte le teologie spirituali, tutte le idee psicologiche e assurdità analoghe, riportando il tutto nella giusta direzione.

Pensate a come tutto sia avvenuto in una sola incarnazione, a come in una sola incarnazione tutte queste idee siano state rimesse a posto.

Fra gli indù è diffusa un’altra idea per cui, se siete religiosi, dovreste essere vegetariani.

Tutti i bramini ci credono, ed anche i non bramini. C’era però una (donna di casta) bramina che lavorava in uno dei posti in cui io vivevo, alla quale dissero: “A Madre dobbiamo dare carne. Non mangia altro. Deve mangiare proteine”. E lei rispose: “Sì, sì, ovviamente, Madre deve mangiarla”.

Sia i bramini che i non bramini, tutti capiscono che Madre deve assumere proteine. Infatti, Lei deve bere il sangue di tutti quei rakshasa (demoni): come potrebbe essere vegetariana? (Risate e applausi)

E se deve uccidere tutti quei demoni, come può essere non violenta? Ecco il contrasto che vedete nella descrizione della Madre: Lei è la personalità più furiosa quando si tratta di uccidere la gente negativa che cerca di distruggere la Sua creazione e i Suoi figli; e (al tempo stesso) è la persona più dolce e più tenera nei confronti dei Suoi figli.

Si dovrebbero notare questi due aspetti contrastanti. Essi si ritrovano anche fra gli animali, ma in un’incarnazione come questa la cosa è molto evidente.

Ed oggi, attraverso Sahaja Yoga, abbiamo potuto dimostrare come Sankhya e Yoga siano la stessa cosa.

Che si acquisiscano beni e proprietà, o che si distribuiscano, non fa differenza per chi è distaccato interiormente.

Se le cose che acquisite sono per gli altri è anche meglio; ma se le prendete per voi e poi le regalate, è ancora meglio. Infatti, in un primo momento le prendete per voi, pensando: “Oh, questo è perfetto per me, lo userò per me. Che bell’idea”. Allora l’io è presente. Se però poi lo regalate, ciò significa che il vostro distacco è completo.

Oppure, il terzo tipo di personalità potrebbe essere come me: continua a collezionare cose e a donarle. Senza pensare prende e senza pensare dà. Perché pensare non è il mio lavoro.

Una cosa che ho eliminato è il pensare. Io non voglio pensare: questo è il vostro mestiere, non il mio. E, senza pensare, quante cose abbiamo realizzato grazie a Sahaja Yoga!

Yoga e Sankhya sono entrambi prodotti del pensiero e non della spontaneità.

Questa stessa casa è un prodotto della spontaneità. Vedete, noi chiamiamo gli inglesi saablog[2]. Così ho preso con me dei saablog per andare in giro a vedere alcune case. Volevano vedere delle case con un certo “carattere”: qualcosa cioè che dovesse crollare, che dovesse essere sbilenco, che non dovesse essere dritto. Io ho detto: “Per favore, non posso sopportare tutte queste cose storte”.

E loro: “No, no, ma ha carattere!”. Io rispondevo: “Non voglio queste cose storte. Tutto dovrebbe essere dritto”. Sono quindi rimasti piuttosto delusi di me. E il saablog aveva anche altre idee per cui, ad esempio, se andate in un luogo chiamato Windermere, è un posto chic. Se andate a nord lo è un po’ meno. Andare a est non ha senso, così. Io ho detto: “Andiamo a nord, più a nord possibile”.

Infatti, sapete, la Dea deve essere Dakshinamurti: deve stare a nord per poter tenere lo sguardo rivolto a sud. Questo è il motivo per cui deve essere... Insomma, non saremmo potuti andare in Scozia, sarebbe stato troppo per voi. Però sarebbe stato l’ideale per tutti noi, perché allora il nostro drishti, la nostra visione sarebbe stata rivolta a sud e avremmo avuto così l’universo intero sotto il nostro splendido sguardo.

Ed è così che, spontaneamente, abbiamo trovato questo posto (Shudy Camps). E i saablog dicevano: “Sì, no, no, sì”. Ma l’abbiamo trovato spontaneamente, e poi abbiamo scoperto che aveva una storia, ne abbiamo scoperto le stupende vibrazioni e la potenzialità. Qualsiasi cosa voi otteniate spontaneamente è piena di potenzialità.

Devo dire qualcosa a questo proposito, è importante. [A lato: “Posso avere il mio fazzoletto, per favore?”] Devo chiarire alcuni punti in merito alla spontaneità, perché è piuttosto interessante il modo in cui la gente pensa che agisca la spontaneità. Per molte persone, è soprattutto l’ego a definire qualcosa come spontaneo. Specialmente i sahaja yogi molto anziani pensano di essere delle autorità in materia di spontaneità (risate).

Ad esempio, avevamo un terreno a Vaitarna. Uno degli anziani si recò sul posto e disse: “Questa terra è vibrata e questa non è vibrata”. E tutti l’accettarono: “Giusto, giusto, giusto”. Poi dissero: “Nessuno dovrebbe mangiare in questa parte di terra”. Ora, da dove viene mai questa conoscenza? Mangiare del cibo non è peccato, non è forse così? Come se mangiare cibo lì fosse peccato.

E poi si mettono a seguire religiosamente: “A, b, c, d, e, f, g, h... z”; e di nuovo: “A, b, c, d...” (tutte le regole e i precetti) di Sahaja Yoga, al punto da farmi pensare che ora siano diventati altri sahaja yogi fanatici. Il fanatismo è contrario a Sahaja Yoga, nel modo più assoluto.

Poi chiederanno: “Quante volte dovremmo recitare questo mantra?”. Allora rispondo: “Zero volte” (risate). 

“Quante gocce di ghee dovremmo metterci nel naso?”. Ed io rispondo: “Una brocca intera” (risate e applausi). 

Oppure: “Oh, non sarei dovuto passare da sinistra, sarei dovuto passare da destra”. E allora dico: “Salta in alto!” (risate).

Dovete essere come bambini! Ma le idee si sono così sedimentate in Sahaja Yoga! Ormai ovviamente sono trascorsi molti anni, ma non dovrebbero cristallizzarsi. Se si cristallizzano, non è sahaja, non è spontaneo. “Se fai così è sbagliato, se fai cosà è sbagliato”. Niente di tutto ciò. Niente è sbagliato per voi. Se fate qualcosa di sbagliato, perderete le vibrazioni, tutto qui!

Cos’è tutta questa prudenza? Come qualcuno che ha detto: “Le sigarette non voglio neppure vederle”. Ho chiesto: “Perché?”. “Anche solo guardare le sigarette è peccato”. Ed io: “Cosa ti succede quando guardi le sigarette?”. “Che mi viene voglia di fumare”. Allora ho risposto: “Meglio fumare, una volta per tutte”.

Oppure: “Non posso prendere in mano una bottiglia di vino”. “Perché?”. “Perché prendere in mano una bottiglia di vino è peccato!”. Insomma, voi potete nuotarci nel vino! (Risate) Dovrebbe esserci questo genere di comprensione. Ho sempre detto che se io dico una cosa, voi vi ci aggrappate; allora dico sempre anche il contrario, affinché non vi ci attacchiate. Sahaja Yoga non è fatto per attaccarsi a qualcosa.

Come quelli che avevano imparato qualche lezione di Sahaja Yoga all’inizio, avevano imparato qualche mantra e restano sempre incollati allo stesso gradino. No, no, no, no, dovete andare avanti. È proprio una scala. Non fermatevi nello stesso punto.

Abbiamo avuto moltissimi casi del genere, qui in Inghilterra. Diventano veramente logori, come si dice. Continueranno a dirvi moltissime sciocchezze: “Sapete, se fate così, accadrà questo”.

Per prima cosa, non inculcate idee negli altri. Questa è una cosa. Se decidete di non dare idee su ciò che non va in un’altra persona, metà del vostro lavoro è fatto.

Infatti voi non dovete fare nessun lavoro, così come non lo faccio io. A chiunque venga (dite): “Sei un bhut. Farai meglio a prenderla (la realizzazione)”. Ricevo segnalazioni di gente che dice: “I Suoi sahaja yogi sono cattivi”. Ho chiesto: “Perché?”. “Ti dicono che sei cattivo, ti dicono che sei posseduto. Ti dicono che sei questo, che sei quello. Sono persone davvero cattive”.

Sono rimasta davvero scioccata nel sentire che i sahaja yogi... come possono essere cattivi? Se qualcuno soffre di qualcosa, gli dicono al telefono: “Oh, meglio così. Ti farà bene”.

Non è questo il modo. Noi dobbiamo essere non solo umili, ma anche pieni di tatto e di dolcezza con le persone nuove, se volete che anche altri vengano. Se invece avete deciso che non deve venire più nessuno, perché altrimenti dovrete montare un altro grande padiglione, allora non ho nulla da dire.

Ma se volete che altri vengano, è importante parlare loro in un linguaggio molto dolce e bello, affinché capiscano.

Villania, arroganza, esibizionismo non servono a niente. Si dovrebbe capire che Sahaja Yoga è il luogo dove siete immersi nella completa gioia. Semplicemente persi nella gioia.

Dove trovate il tempo di ricordarvi quante volte darvi un bandhan? Che necessità c’è di darvi dei bandhan? Ormai è tutto uno scherzo per voi, dovrebbe esserlo. Un lattante succhia il latte dal biberon, certo, perché non ha denti.

Ma che dire di voi che avete cose del genere? È veramente infantile e dimostra che non vi è assolutamente nessuna crescita.

Sahaja Yoga deve crescere in voi. Non dovreste più essere considerati sahaja yogi immaturi.

Direi che un sahaja yogi maturo è capace di mettere insieme tante cose, con tutte delle belle linee, linee sottili, rispettando le maryada[3] sottili. Ma non potete fare il contrario.

Ad esempio, non dovreste dire: “Va bene, adesso sarò dolce, poi sarò arrabbiato, e poi sarò così, e poi così”. Sarebbe un gran pasticcio.

Denota una strana personalità arrabbiarsi all’improvviso, così (Shri Mataji mostra una espressione arrabbiata, ndt) e poi così (Shri Mataji mostra una espressione sorridente, ndt).

La gente penserà che stiate facendo Bharatnatyam (danza classica indiana, ndt) o qualcosa di simile, ostentando tutti i vostri diversi umori: in cinque minuti mostrate dieci stati d’animo.

È la crescita dentro di voi che si evidenzierà all’esterno. Perciò dobbiamo crescere e, per crescere, diventiamo silenziosi interiormente.

Non reagiamo agli altri: “Questa persona è così, quell’altra è così”. E voi?

Ci sono anche altri modi.

Ad esempio, io dico a qualcuno: “Vedi, tu hai questo problema”. Allora questa persona va immediatamente da un’altra e le dice: “Sai, Madre mi ha detto che anche tu hai questo problema. Meglio occuparsene”. Ma io non l’ho detto a quella persona, l’ho detto a te! Tienilo per te. Occorre dunque smetterla di dire: “Madre ha detto”. Assolutamente. Se Madre ha qualcosa da dire, lo dirà. Perché dovreste essere voi a comunicarlo? Perché dovreste dirlo voi? Non vi ho mai chiesto di farlo.

Comprendere Sahaja Yoga è molto semplice, estremamente semplice, se capite una cosa: che dovete avere intatta la vostra innocenza.

Ora, la gente dirà: “Come ottenere l’innocenza?”. Come acquisire l’innocenza? È un circolo vizioso. Come ottenere l’innocenza? È un circolo molto vizioso. “Dobbiamo ottenere l’innocenza”: in che modo? Attraverso il vostro ego o il vostro super-ego? Come conseguirete l’innocenza?

Madre dice: “Non alzatevi la Kundalini”. Io sono seduta qui e qualcuno lo fa. Che succede? Io sono seduta qui e la vostra Kundalini è sulla sommità della vostra testa. Che cosa alzate?

Ora, il problema è come gestirsi. È molto semplice. All’inizio ho detto: “Lasciate che il vostro Guru risieda nel vostro cuore”.

Perché (chiedersi) come gestirsi? Lasciate che sia Madre a gestirvi. “Madre mi gestisce”. Attenetevi a questo. Il vostro lato destro si purificherà, il vostro lato sinistro si purificherà, se dite: “Nessuno può gestirmi, ma Madre può farlo”. Due cose insieme e tutto funzionerà.

Grazie a Dio avete qualcuno come me, seduta qui, che può dirvi questo. Pensate a tutti quelli che non hanno mai avuto nessuno che glielo dicesse, o che fosse davanti a loro a dire: “Io posso gestire questo, voi potete fare quello”. È così che potete equilibrarvi. Permettete alla vostra Kundalini di crescere. Tutto funziona. Come quando ho comprato questa casa, o meglio quando loro l’hanno comprata, o chi l’ha comprata... (risate, Shri Mataji ride). Quante domande, quante complicazioni! “Come, come, come...?”.

Ma ha funzionato. È qui, tutta intera, niente è crollato, niente è andato storto. Ho dovuto alzare la voce una volta, va bene. Ma lasciate che sia io ad alzare la voce, voi non mettetevi a gridare. Appena finisco, ecco che prendono l’altoparlante e gridano ancora più forte: “L’ha detto Madre, voi siete così e così”. Io sto parlando di voi: a chi fate prediche?

L’unica cosa che dovete capire è che, quando vi dico qualcosa, per favore fatelo. Per favore, fatelo. Infatti, vedete, io so moltissime cose; perché sono il Guru, il vostro Guru. Perché sono il Guru di tutti i Guru. E chi è un vero guru sa che: “Mia Madre sa tutto. Lei è la conoscenza stessa. Se Lei dice qualcosa, ciò ha un significato”. Qualche volta potrei persino mettervi alla prova, non ha importanza. È così che diventate guru.

Shivaji aveva un guru di nome Ramdasa. A quei tempi, i guru usavano sottoporre i propri discepoli a molte prove - io non vi ho mai sottoposti a prove; siete voi stessi che vi mettete alla prova, tutto qui - e un giorno il suo guru disse: “Penso di aver bisogno del latte di una tigre. Devo bere il latte di una tigre”.

La metà dei discepoli si sentì morire, e la maggior parte non sentì. Ma Shivaji esclamò: “Va bene, vado a prendertelo”. Si recò nella giungla dove vide una tigre che aveva dei piccoli, piccolissimi cuccioli stesi a fianco. Andò da lei e semplicemente le disse: “Namaskar. Il mio guru vuole il tuo latte”. Tutto qui. Questo perché i guru sono Parabrahma (Dio Onnipotente, ndt), i loro ordini sono ascoltati dal Parabrahma. 

“Il mio guru, Shri Ramdasa, desidera il tuo latte. Per favore, me lo daresti?”.

E la tigre, gentilmente, si alzò e rimase in piedi dinanzi a lui. Egli la munse e prese il latte per il suo guru. Ecco come stanno le cose.

Avete capito il significato di Gurupada?(Stato, posizione di Guru, ndt).

Quando voi diventate in assoluto un’unica cosa con i desideri del vostro Guru, acquisite la posizione di guru. Ma se continuate ad avere certe idee in proposito, allora Shri Ramadasa ha detto che Dio - “Alpa dharishta paye”[4] - vede il poco coraggio che avete: “Va bene, andate avanti, rompetevi la testa e poi tornate, ve l’aggiusterò”.

Quindi, la cosa importante che dovremmo fare seriamente è prendere molto sul serio vostra Madre quando vi chiede qualcosa.

Certo, in inglese dico sempre: “Per favore, volete farlo?”. Oppure potrei persino dire: “Temo che dobbiate farlo”. Ma non dovrebbe fare differenza.

Solo l’altro giorno, quando stavamo tornando da Cardiff, ho detto che la prima classe sarebbe arrivata dall’altra parte. Ma tutti quelli (che erano con Me) al binario hanno ribattuto: “No, arriva dalla parte opposta”.

Ho risposto: “D’accordo”. Ci siamo seduti e poi hanno annunciato l’arrivo della prima classe dall’altra parte (come indicato da Shri Mataji, ndt). Così siamo tornati di nuovo tutti indietro.

Va bene per gli altri (non aver ascoltato le indicazioni di Shri Mataji), ma per voi? L’avete visto molte volte. Se il Guru vi chiede qualcosa, anche se qualcosa va storto, dovrebbe comunque sempre essere accettato come legge del Divino. Infatti il Guru è colui che trasmette la legge del Divino, non le leggi mondane. Egli vi dà la legge del Divino. Quando capite la legge del Divino, dovete arrendervi a questa legge del Divino ed è così che diverrete maestri di questa legge.

Oggi, per il Guru puja, potrei continuare a parlarvi. Vorrei invece chiedervi, oggi, di capire perché la resa – chiamata Islam - sia così importante. Se Dio è il vostro Guru, lasciate che sia Lui a guidarvi: “Sia fatta la Tua volontà”. Non guidiamoci da soli. A volte, poi, si cerca persino di guidare il Guru. Allora il Guru fa dei trucchi, voi cadete nella trappola dei trucchi e a quel punto vi sentite sopraffatti.

È meglio ascoltare quel che il Guru vi dice ed è meglio farlo. Qualsiasi cosa il Guru dica, va bene. Il Guru può chiedervi qualsiasi cosa. Insomma, io sono un Guru piuttosto gentile. (Risate, Shri Mataji sorride)

Ad esempio, Ramadasa disse ai suoi discepoli che gli era venuto un bruttissimo, grosso ascesso infetto, e che per favore cercassero di succhiarglielo perché era pieno di pus. Pensate!

E loro non sapevano cosa fare perché - sapete - succhiare il pus del guru è troppo. Ma Shivaji si fece avanti, si tolse il cappello, si sedette accanto a lui e cominciò a succhiare. Gli chiesero: “Com’è?”. E lui: “È molto buono, molto dolce”. In realtà (il guru) aveva legato un mango (sotto la benda) (risate e applausi).

È così che i guru ricorrevano a numerose prove. Io non vi ho mai sottoposti a prove e neppure voi dovete farlo con gli altri. Lasciateli a me, mi occuperò io di tutti loro, uno per uno. Quel che deve accadere, accadrà.

In Sahaja Yoga, pensare che tutti, al cento per cento, saranno ricchi, facoltosi, sani e di successo, non ha senso.

Se diventeremo molto ricchi, ci sarà una recessione perché altri saranno molto poveri.

Se diventeremo molto sani, nessuno si avvicinerà a noi: se sembreremo tutti dei lottatori, chi ci verrà vicino? Se diventeremo molto saggi, la gente avrà timore di tanta saggezza, niente... non riuscirà a capire nulla, non comprenderà.

Restiamo dunque al centro: dovremmo essere ricchi, ma non troppo; dovremmo essere sani, ma non troppo; dovremmo essere saggi, ma non troppo (risate). Così va bene. È così che dovremmo muoverci.

Atteniamoci perciò alle nostre maryada e diventeremo splendidi sahaja yogi, congeniali agli altri, capaci di attirare gli altri, che sapranno proiettare l’immagine di personalità magnetiche.

È questo che dobbiamo fare. Se cercheremo di metterci in mostra in qualche modo - ho visto molta gente che cerca inutilmente di esibirsi – ciò non è necessario. Rimanete nelle retrovie. Se siete troppo nelle retrovie, venite avanti. Cercate di equilibrarvi. Cercate di osservarvi, guidarvi e dire a voi stessi: “Diventa il guru di te stesso”. Giudicate voi stessi: in che misura siete al centro? In che misura state crescendo? Quale livello di crescita avete raggiunto? Continuate ad essere attaccati a piccole cose qua e là?

Vi preoccupate ancora di piccole cose? 

“Madre, avrei dovuto ottenere un punteggio dell’80% e invece ho avuto solo il 75%”.

Oh, Dio! Se costui ha avuto solo il 75%, dovrà venir fuori qualcosa di positivo. Forse deve imparare una lezione. O forse deve seguire un altro corso di studi. Forse deve verificarsi qualcosa di buono per la sua ascesa: occorre capire questo se dovete diventare guru.

Se non siete capaci voi di capirlo, come possono comprenderlo gli altri? È qualcosa di cui rendersi conto. Non è da mettere nella mente, ma da realizzare nel cuore.

Dovete rendervene conto nel regno del vostro cuore. Dovete capirlo nel regno del vostro cuore.

È bello essere in Inghilterra, nel cuore dell’universo, a parlare di aprire i nostri cuori.

Se lì (nel cuore) dovete mettere me, l’oceano di amore, per contenere questo oceano di amore dovete avere un cuore molto, molto grande. Più grande della vostra personalità, più grande dei vostri Paesi, più grande di questo mondo, più grande di questo universo.Che Dio vi benedica.

[1] Gli otto stadi dello Yoga.

Il saggio Patanjali, considerato uno dei massimi esponenti dello Yoga, identificò nel Raja Yoga otto stadi attraverso i quali lo yogi può gradualmente raggiungere l'unione con Dio, il Samadhi.

Yama: astinenze, regole di comportamento: Ahimsa, Satya, Asteya, Brahmacarya, Aparigraha.

Niyama: osservanze, autodisciplina: Sauca, Santona, Tapas, Svadhyaya, Ishvara pradhana.

Asana: posizioni fisiche, posture.

Pranayama: controllo della respirazione e del flusso vitale.

Pratyahara: ritrazione dai sensi dai loro oggetti.

Dharana: concentrazione.

Dhyana: meditazione.

[2] Saab-log: è l’appellativo, derivato da sahib, dato agli inglesi.

[3]      Limiti imposti dal giusto comportamento.

[4] “Alpa dharishta paye”: alpa significa ‘piccolo’, drishta ‘coraggio’, paye ‘vede’. Il significato è: “Vede il poco coraggio che avete”.