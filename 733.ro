H. H. S H R I   M A T A J I   N I R M A L A   D E V I
Easter Puja
The Meaning of Easter
Dollis Hill Ashram, London (GB), April 6th, 1980

Astăzi vorbeam cu un tânăr musulman, iar el Mi-a spus că Mohamed Sahib nu a fost o încarnare divină. „Atunci ce a fost?”, l-am întrebat. „A fost o ființă umană, dar Dumnezeu i-a dat puteri speciale”. Este un lucru foarte bun să spuneți că a fost un om obișnuit, pentru ființele umane este foarte bine. Este foarte bine să creadă că a fost o ființă umană, că a venit pe pământ, că suntem la același nivel cu încarnările, astfel încât teama și ceea ce numim shraddha (credința) să nu intervină. Începeți să gândiți că sunteți la fel ca și Christos, la fel ca și Mohamed Sahib, la același nivel cu aceste zeități. Așa cum aici, oamenii se joacă cu viața lui Christos. Își spun creștini, dar nu arată niciun fel de respect față de viața Lui. El a vorbit despre transformare. El nu a vorbit despre toate aceste lucruri lipsite de sens. În al doilea rând, nu arătăm niciun fel de respect, nu există teamă în inimile noastre, ținând cont că El a creat universuri după universuri. Și ce suntem noi în comparație cu El? Suntem așezați pe El asemeni... Cât ego pot avea ființele umane, la fel ca niște baloane de săpun! Desigur, El a fost făcut din însuși principiul de Brahma, din iubirea divină însăși, așa că nu putea fi ucis. Mai mult decât atât, El trebuia să se nască după Shri Krishna, pentru că Shri Krishna a spus: „Această putere a lui Dumnezeu nu moare. Nu poate fi ucisă.” Pentru a dovedi asta S-a încarnat în forma lui Christos, în formă grosieră, și a venit pe pământ. Dar ființele umane nu au ochi să vadă nimic. Știu să recunoască un diamant, știu valoarea unei țesături, dar nu au știut cât de prețioasă a fost venirea lui Iisus pe pământ. Gândiți-vă la asta. La acel moment situația era oribilă. Nu era posibil să vorbești cuiva despre Dumnezeu sau Realizarea Sinelui. Dar chiar și să vorbești despre dharma însăși, despre moralitate, era foarte dificil.

 

Vreau să spun, în ce ignoranță trebuie să fi fost acei oameni dacă L-au răstignit. Apoi, nici măcar discipolii nu L-au recunoscut pe Christos. Când a fost răstignit, au spus: „Acum este mort”, iar când a înviat niciunul nu a crezut. Oamenii au tot felul de teorii chiar și despre giulgiul pe care l-au găsit. Desigur, a existat o pânză în care i-a fost înfășurată fața și care a fost smulsă, de aceea fața Lui arată atât de alungită și desfigurată, dar acea pânză a fost lăsată acolo. Vreau să spun ce este atât de important cu privire la acel giulgiu? Nu pot să înțeleg. Este sângele lui Christos și ar trebui să vă simțiți rușinați de ignoranța cu care L-au privit oamenii. Dacă priviți din acea perspectivă, nu vă puteți imagina, modul în care oamenii se complac în egoul lor, și trăiesc într-un întuneric complet autocertificându-se ca oameni care îl pot judeca chiar și pe Dumnezeu. Cu greu I-au permis să trăiască trei, patru ani. El nu a făcut niciun rău nimănui. Nu putem învinui nicio comunitate pentru modul în care a fost tratat. Dacă s-ar fi născut în India, poate că indienii ar fi procedat la fel. Ce i-au făcut lui Mohamed Sahib? Același lucru. Dar de ce există atât de mulți hoți - apărând ca un contrast în viața Lui - care au fost eliberați din închisoare? Cum de a fost posibil un astfel de compromis și de ce nu a fost eliberat Christos? Facem cumva noi același lucru în ziua de azi? Acceptăm compromisuri cu oameni care fură, care sunt negativi, și nu ne pasă că-L răstignim astfel pe Iisus? Așa cum știți, El a creat toate brahmandas. Brahman înseamnă univers, universul unui soare. Din acel univers a apărut Pământul, iar din el ați apărut voi. Iar în Agnya chakra voastră El a creat o mică Virata - cum este numită. El există în Agnya chakra voastră. Sacrificiul Lui este foarte, foarte semnificativ și deși este grosier, a avut loc la nivel subtil. Conștiința noastră a fost trecută prin Agnya chakra, prin răstignirea lui Christos.

 

 

A venit ca ființă umană la nivel grosier, exact ca o ființă umană grosieră. Corpul Lui a murit și totuși nu a murit, pentru că acel corp era de asemenea în întregime alcătuit din nepieritoarele vibrații divine, pe care le numiți radiații ale lui Brahma. Aceste vibrații nu au murit și de aceea corpul Lui nu a murit iar El a înviat cu acel corp. A trebuit să moară pentru a arăta că deși trupul moare, poate fi salvat. De aceea a fost nevoie să fie răstignit. Altfel nu v-ar fi putut demonstra acest lucru. Dar de fapt a fost experimentat în Vaikuntha (lăcașul ceresc al lui Vishnu) că a murit și apoi a înviat, pentru a arăta că Spiritul nu moare. Krishna a spus: „Nainam chhindanti shastrani, neinam dahati pavakah”. „Nu poate fi ucis de nicio armă, nu poate fi distrus de foc, nici spulberat de niciun vânt”. „Na chainam claydayantya po a shoshayati marutah”. Și nici nu poate fi înghițit de nimic. Acel Spirit este El. Când L-au văzut înviind au început să spună: „Oh, El a fost Acela”. Abia atunci L-au crezut discipolii. Câtă ignoranță! Cât întuneric! Cât întuneric! Este ca și cum i-ai povesti unei furnici despre civilizația umană. Și acest lucru s-a întâmplat la nivel grosier, dar același eveniment a trebuit să aibă loc și la nivel subtil. La fel ca atunci când Moise a trecut marea, la nivel subtil a avut loc de fapt traversarea Vidului de către Maestrul Primordial.

 

 

Deci orice se petrece la nivel subtil este exprimat și la nivel grosier. Și asta este exact ce s-a întâmplat atunci când Christos a fost răstignit. Dar nu-L puteți răstigni din nou. Acum a devenit Ekadasha Rudra, așa cum este descris, cele 11 puteri distrugătoare pe care le cunoașteți. Aceste puteri I-au fost dăruite de către Shiva. Până când S-a născut, Krishna I-a oferit puterile Sale, devenind astfel Mahavirat. A fost plasat chiar mai sus decât Krishna. Dar acum, când va veni din nou, va fi înzestrat cu cele 11 puteri distrugătoare ale lui Shri Shiva, Una singură este de ajuns pentru a distruge toate universurile. Așa este descrisă venirea lui Christos. Nu-L mai puteți răstigni. Și a venit timpul să fiți pregătiți să îl primiți, cu toții. Nu sunteți pregătiți încă să-L întâmpinați. Până când nu sunteți realizați nu îl puteți primi pentru că dacă nu veți fi realizați, atunci când va veni, veți fi terminați, înlăturați, distruși. El va veni să distrugă toate lucrurile fără sens. Așa că acest scurt timp ar trebui folosit pentru emanciparea și evoluția voastră. Ei bine, când ne gândim la Christos, modul în care pozează ființele umane, în tot felul de lucruri artificiale, înțelegeți... Spre exemplu, cum încearcă să imite, să arate cum a fost răstignit Christos. Vor purta podoabe frumoase și alte lucruri, și vor juca teatru. Este un fel de bătaie de joc. Dacă trebuie într-adevăr să veniți la Înviere, atunci trebuie să îl treziți pe Christos în interiorul vostru, în Agnya chakra. Dacă nu o puteți face, ce rost are tot acest teatru? Am văzut chiar niște oameni în Spania, care spun că joacă episodul crucificării. Vreau să spun că este de-a dreptul o ridiculizare. Trăim în închipuiri și falsitate. Toate aceste lucruri nu ne vor duce nicăieri. Trebuie să ne înfruntăm pe noi înșine, să îl trezim pe Christos în interiorul nostru. Trebuie să ne plecăm în fața Lui, înțelegându-I pe deplin măreția. Dar dimpotrivă noi ne plecăm tot timpul oamenilor care încearcă să pară ceea ce nu sunt, care transformă într-un circ viața Sa. Este o bătaie de joc. Această dramă de a purta crucea, a fost un eveniment atât de dureros și nu știu de ce oamenii vor să-l însceneze, nu pot să înțeleg, nu suport să văd.

 

 

Dar dacă aveți sensibilitate puteți simți asta în interior. Nu poate fi o ceremonie, un ritual. Sacrificiul și Învierea sunt o realitate, o transformare, nu o piesă de teatru. Dar oamenii vor să vadă o asemenea punere în scenă ca să se simtă satisfăcuți. Ca Sahaja Yoghini, este important să înțelegem semnificația vieții lui Christos, că trupul Lui a fost singurul alcătuit din vibrații. Toate celelalte trupuri au fost umane, toate încarnările, chiar și Shri Krishna când a venit pe pământ, au avut însușiri umane, pentru că Mama Pământ exista în trupul lor. Ei bine, Mama Pământ există ca forță magnetică. Nu este nimic altceva decât forță magnetică. Dacă forța magnetică este singura parte a energiei lui Christos, atunci ea nu poate fi distrusă. Dar noi ca ființe umane, suntem foarte grosieri, și de asemenea nu cunoaștem forța magnetică a Mamei Pământ, nu o simțim în interiorul nostru. Atunci când vom începe să simțim acea forță magnetică în interior vom renunța la toate pendulațiile către extreme și gravitatea se va stabiliza în interiorul nostru. Dar noi nu suntem sensibili la această forță magnetică nici măcar cât sunt păsările. După Realizare deveniți îndeajuns de subtili pentru a simți forța magnetică și o puteți ruga pe Mama Pământ să absoarbă problemele voastre, păcatele voastre. Va absorbi totul. Când deveniți atât de subtili fără îndoială vă va absorbi problemele; dar trebuie să deveniți într-atât de subtili. Până când nu deveniți într-atât de evoluați, nu puteți avea acces la latura Ei subtilă, care este forța magnetică. Dar trupul lui Christos era făcut din acea forță magnetică însăși. Ei bine, Învierea Lui este sărbătorită duminica (ziua soarelui în engleză) pentru că El conține milioane și milioane de sori și este făurit din soare, este esența soarelui. Soarele are forța oxigenului în interior, iar acest oxigen este responsabil de crearea de brahmandas după brahmandas. Vedeți, când razele solare cad pe un copac - noi luăm totul ca atare - copacul înflorește, face fructe, iar apoi semințele acelor fructe încolțesc din nou și se transformă în copaci.

 

 

Fără soare nimic nu ar putea exista pe acest pământ. De aceea îl venerăm duminica (ziua soarelui în engleză), pentru că Iisus a fost soarele, putem spune că rezidă în soare de fapt. Ei bine, când mergem pe partea stângă, ne îndepărtăm de fapt foarte mult de El, către partea negativă. Devenim foarte negativi, în sensul că atunci când mergem pe partea stângă, ne îndepărtăm foarte mult de El iar back Agnya noastră captează. Când mergeți către extrema dreaptă, îl renegați de fapt, întreceți limita. Nu puteți trece de El, și de aceea, mergând pe partea dreaptă depășiți orice limită a decenței, a bunei cuviințe și a umilinței. Deci în ambele cazuri vă îndepărtați foarte mult de El. Egoul este rezultatul mișcării pe partea dreaptă, pentru că esența lui Christos nu creează acțiunea necesară în cei care merg prea mult spre dreapta sau spre stânga. Deci pe de o parte El luptă împotriva părții stângi, a superegoului, iar pe de altă parte luptă cu egoul ființelor umane. De aceea, ați văzut că dacă sunteți posedați trebuie să spuneți numele lui Christos. Numai numele Lui poate înlătura posesiunile din interiorul vostru. Rugăciunea „Tatăl nostru” are în interior toate esențele pentru a înlătura posesiunile; dar nu atunci când este spusă de oricine. Acea persoană trebuie să aibă conexiunea cu Domnul nostru Iisus Christos; numai atunci rugăciunea „Tatăl nostru” are efect și o astfel de mantră este o mantră iluminată. Când mergeți pe partea dreaptă trebuie să fiți umili în inima voastră, pentru că El rezidă în inimă în forma Spiritului; El este Spiritul. Și acest Spirit se simte insultat când mergeți prea mult pe partea dreaptă. De aceea oamenii orientați spre ego au probleme cu inima. Pentru cei de pe partea stângă, cei ce dezvoltă superego, Christos devine înspăimântător. Ei se tem de numele Lui. Fug de El pentru că știu că El este Ekadasha Rudra.

 

 

Deci pe de o parte este blând, în sensul că se retrage din persoanele egoiste, din cei orientați către ego. Nu-i plac bufonii și cei idioți. Măgarul pe care l-a călărit sugerează oamenii orientați către ego. El a încercat să controleze măgarul. Dar cei de pe partea stângă, acei oameni oribili, negativi, sunt speriați de El, absolut speriați. Dacă rostiți numele lui Iisus vor fugi imediat: „Nu, nu vom da ochii cu El, cu Dumnezeu.” Acest semn (punctul roșu de pe fruntea lui Shri Mataji) este de fapt o expresie a sângelui Său. Și de aceea acest semn este descris de aceste persoane... chiar și numai arătându-le această culoare vor fugi. Dar voi trebuie să înțelegeți semnificația lui Christos, cu răbdare, umilință, pentru că El este cel care a creat universuri după universuri. Nu puteți doar să stați la o masă, să discutați și să vedeți ce este. Nu este o dogmă. El este Dumnezeu viu iar Dumnezeu viu nu poate fi discutat de ființele umane. Trebuie să deveniți supraoameni pentru a putea discuta despre El, pentru a-L putea înțelege. Și cu cât vă înălțați mai mult, cu atât veți fi mai plini de venerație, „Oh, Doamne!” Și când realizați că El este suportul universului, că El este suportul nostru, atunci vă simțiți foarte puternici, simțiți că nimeni nu vă poate poseda atât timp cât El este suportul vostru. Dar nu puteți să dispuneți de Iisus după bunul vostru plac. Nu puteți spune: „Christos îmi aparține”. El nu poate aparține nimănui. Trebuie să vă abandonați Lui, astfel încât voi să îi aparțineți, astfel încât El să aibă grijă de voi. Măreția Lui nu poate fi descrisă în cuvinte. În calitate de copil, de Fiu, El este cel care dăruiește bucurie. Nu poate fi descris în cuvinte câtă grijă a avut de Mama Lui, este imposibil. Cuvintele nu pot descrie înțelegerea lui Iisus pentru Mama Lui, iubirea Lui, gentilețea, grija. Devoțiunea, dedicarea, shraddha (credința) Lui, nu pot fi descrise. Iar voi știți că El a venit ca formă evoluată a lui Shri Ganesha. La back Agnya El este Shri Ganesha, iar la Agnya El ia forma lui Kartikeya, a celor 11 puteri distrugătoare foarte puternice. Iar asta I-a conferit cea mai înaltă poziție.

 

 

Deci astăzi trebuie să ne gândim cum S-a lăsat El răstignit pentru noi. Iar Mama Lui a suferit chiar mai mult să-L vadă răstignit. A fost mult prea mult. Pentru că știa totul despre El, știa ce se va întâmpla, și era mamă în formă umană, singurul Ei Fiu iubit fiind răstignit în prezența Sa. Nu ar trebui să slăvim crucea pentru un singur motiv, pentru că Iisus a fost răstignit pe ea. Dar crucea este de asemenea semnul Agnyei chakra, pentru că aceeași Swastika, care era tetravalentă, distribuită în mod egal, este exprimată prin cruce, care este forma ei evoluată. Deci atunci când slăvim crucea, glorificăm de fapt propria noastră Agnya, prin care acceptăm o viață plină de dedicare și sacrificiu. Și dacă mergem chiar și mai departe cu semnificația crucii, știm că ea reprezintă Învierea, Învierea pe care o veți materializa în timpul acestei vieți. Dar renunțați acum la toate ideile fără sens cu privire la căutări și la critici inutile. A căuta nu înseamnă a afla ceva, ci a deveni ceva. Pentru asta S-a lăsat răstignit Christos. A înviat pentru ca voi toți să puteți învia.

 

Deci astăzi trebuie să-I mulțumiți pentru că v-a condus spre Înviere. Și chiar în această viață veți învia și veți ajunge să vedeți cu propriii voștri ochi Învierea voastră, așa cum discipolii lui Iisus I-au văzut învierea. Toate acestea au fost promise și trebuie să vi se întâmple tuturor. Deci ar trebui să vă bucurați, să fiți fericiți că a venit timpul Învierii în masă. Suntem atât de norocoși să fim martorii acestui mare eveniment. Renunțați la propriile viziuni neînsemnate, la dorințele mărunte, la viețile voastre limitate în care trăiți asemeni unor broaște. Lărgiți-vă orizontul și gândiți-vă că astăzi sunteți martorii Învierii în masă. Nu numai atât, dar voi sunteți cei care o dirijați.

 

Deci bucurați-vă și fiți fericiți, pentru că ceea ce a făcut Christos cu 2000 de ani în urmă, vom face și noi în aceste timpuri. De aceea Paștele este o zi specială pentru noi toți, o zi foarte specială cu adevărat, pentru că moartea a fost înlăturată din viețile noastre și am înviat.

 

Dumnezeu să vă binecuvânteze pe toți!

