24 юни 2007
Ади Шакти пуджа
Campus, Cabella Ligure (Italy)

Пуджа на Шри Ади Шакти

Кабела, Италия - 24 юни 2007 г.

Много се радвам да видя всички ви отново тук. Мисля, че това е първата пуджа, която правим на това място и се надявам, че всички сте се настанили добре и ви е удобно да идвате тук.

Днес е наистина много голям ден, в които празнуваме Ади Шакти. Никога не съм говорила за това какъв е произходът на Ади Шакти. За пръв път ще ви разкрия, че Ади Шакти е Първичната Майка. Това е силата на Бог, която искаше да създаде този свят. И Тя сама успя да сътвори този велик свят.

/Шри Матаджи пита няколко Сахаджа йоги./ Не може ли да седнете? За тях няма място или какво? Моля ви седнете! Защо стоят прави?... /Шри Матаджи говори на хинди (....)/ Зад вас има столове. Няма проблем, можете да седнете и на столове... /по повод микрофона/ Непрекъснато пада. До колкото е възможно настанете се удобно... Не се измъчвайте излишно... Надявам се всички да намерите някакво място, на което да седнете удобно.)

И така днес ще ви разкажа за Ади Шакти, а тези тема е много, много древна. Ади Шакти е силата на Самия Бог. И Тя сътвори този свят, за да донесе Неговото Царство на тази земя. Представете си – нямаше нищо друго, освен тъмнина и от тази тъмнина Тя трябваше да създаде всички тези красиви гледки, дървета и най-разнообразна растителност. Така и направи.

Но какъв беше смисълът от всички тези красиви  неща, които не говорят, не разбират, няма как да се изразиш чрез тях? Разбира се, някои от дърветата и цветята наистина поемат хубави вибрации и се развиват много добре, но не всички. Само някои. Например тук цветята нямат аромат. Нито едно цвете не мирише. Обикаляла съм навред, за да намеря цветя, които ухаят. Но това, което хората правят е, че се стремят цветята да пораснат големи, много големи, много по-големи от където и да е другаде. Но те нямат аромат! А в бедна страна като Индия цветята имат невероятен аромат, дори и малките цветя имат невероятен аромат. Да видим какво е особеното на аромата в Индия, което никъде, никъде другаде не може да откриете. Е, някои цветя (тук - б.пр.) може малко да миришат, но все пак цветя, отгледани с толкова любов и грижа, пораснали толкова красиви, нямат аромат. А в Индия дори и много от дивите цветя ухаят. Каква е причината? Казват, че дори пръстта в Индия има аромат. Как е възможно това? Но така стоят нещата – това, което казвам, не са просто така приказки, а истина – в Индия, което и цвете да отгледате, то притежава най-вече и преди всичко аромат. Но нещата не стоят така тук или в която и да е друга страна. В която и друга страна да отидете, било Норвегия, било Германия, няма да откриете ароматни цветя. Този факт е шокиращ - цветята не ухаят.

Когато беше сътворен този свят, ароматът не съществуваше. Той беше само в някои области, които наричаме Индия и други подобни. Невероятно е, че нито тук, нито другаде в чужбина има цветя, които миришат. И така, сега вие сте родени на това място. Вие донесохте уханието. Вие сте хората, които са реализирани души и трябва да го разнесете на всякъде. Тъй че мисля, че отговорността ви става двойна – вие трябва да разпръснете аромата. Той е нещо вродено. Дори и тази пръст, която трябва да отбележим, че няма мирис ... Хората притежават аромат – в характера си, поведението си, разбирането си. И се стремят да получат мир. Не казвам, че те вече са го постигнали, но се стремят към него. Този стремеж само показва, че те са хора с аромат, силен аромат. А той у човешкото същество се изразява в неговата природа, характер, в това какво представлява и как се държи с околните. Никоя страна по света все още не си дава сметка, че трябва да придобиете аромат. Ако хората го осъзнаят, тогава всички войни ще свършат, на всичко това ще се сложи край и ще разберат, че всички сме едно цяло. Не принадлежим на различни страни или каквото и да е друго направено от нас. Бог не ги е създал, те са наше дело. “Това е твоята страна, онова е тяхната страна” и заради тези различия се бием. Тази страна не принадлежи на никого. Тя е на Бог. Но хората от глупост се бият: “Това е нашата страна, онова е нашата страна”. Обиколила съм целия свят и никъде не бих могла да кажа, че страната е  “тяхна собствена”. Ако притежаваш дадена страна, трябва да имаш ухание, да притежаваш характер, който ще накара другите хора да почувстват, че вие сте от страна, която притежава аромат. Не е нужно да спорите, но това което се случва е, че една страна се бие с друга. Това се случва повсеместно. Отворете вестника и ще видите, че тази безсмислена битка между страните продължава. И колкото по-развити са те, толкова са по-умели. Надявам се, че по пътя на това развитие, те ще станат духовни и ще започнат да излъчват ухание. 

Но мисля, че този дух на противоборство идва от Сатаната – да се само изтребвате, да изтребвате околните, да разрушавате целия свят. Ако четете вестник, ще се засрамите от това, което продължават да правят хората. Така че нито един Сахаджа йоги не бива да подкрепя каквото и да е противоборство. Не бива! Вие сте тук, за да донесете аромат на хората, щастие, да се наслаждавате, а не да се биете. Това е едно от първите задължения на Сахаджа йогите – да не се присъединявате към никое начинание, което цели омраза, което създава проблеми. Тези духове на единоборство отнеха аромата на почвата. Ако хората се изпълнят с любов, обич дори и почвата ще започне да мирише. Първото нещо, което трябва да научим, е да се обичаме и да не мразим никого. Има толкова начини да мразим, а това също така е и човешко качество. Животните мразят, защото са животни. Човешките същества не бива да се държат като животни! Ние сме човешки същества и като такива трябва да сме изпълнени с любов, обич, без абсолютно никаква омраза.

И тъй като вие сте Сахаджа йоги, искам да ви кажа, че трябва да развиете способността да обичате, а не тази да спорите или да критикувате другите. Много е лесно да се критикува! Но опитайте да разберете – дори почвата няма аромат! Как  можем да го върнем? Това ще се случи, само ако хората, които живеят тук, изпитват обич, любов един към друг. Това е най-важното нещо. Сътворението беше възможно само поради наличието на обич. В противен случай какъв беше смисълът да се създават всички тези неща, защо е всичко това? Всички тези дървета са красиви, за да ви накарат да се почувствате красиви, да се почувствате добре, едно с природата. Хората нямат никакъв принос за това. Не, не говоря за Сахаджа йогите. Те са рядкост, те са чудесни и се справиха много добре, защото считат, че любовта е най-висшето. Но вие трябва да покажете на другите също, че искате да изпитвате любов към тях, защото те трябва да се обичат. Целият свят беше сътворен, защото имаше любов. Иначе защо беше необходимо да се хаби енергия за създаването на континентите, всички тези различни страни?.... Не за да се борите, да се мразите едни други или да имате прекалено високо самомнение, а за да се обичате, да имате повече братя и сестри.

Ето в Сахаджа Йога вие усещате това – имате братя и сестри навсякъде. Днес, когато идвах, бях толкова щастлива като видях, че имаше хора от цяла Европа и също от Индия. Как е възможно това? Поради факта, че вие сте развили тази любов, защото имате тази любов, която е вродена. Така че, където и да отидете, където и да се натъкнете на хора, те трябва да си кажат: “Видяхме Сахаджа йоги и те са изпълнени само с любов.” Те не се интересуват от това какъв е статусът ви и други подобни, а само знаят, че вие сте Сахаджа йоги, а Сахаджа йогите обичат другите Сахаджа йоги. Това е много голямо постижение. Преди то не беше налице, точно както ароматът на земята беше изчезнал, това се беше случило и при човешките същества.

Но сега това е налице. Вие наистина имате възможността да изпитвате любов един към друг, да си помагате, да се разбирате, не да критикувате, не да обиждате или да клеветите по какъвто и да е начин. Казвам това, защото сте рядък вид хора - Сахаджа йоги. Вижте колко хора са Сахаджа йоги? Много малко. Трябва да има повече Сахаджа йоги, които да разбират, че ние всички сме част и частица от една страна. И това е страната на любовта. Когато това се случи, тогава ще кажем, че Сахаджа Йога е постигнала целта си. Взаимопомощ, разбиране – това трябва да е на лице. 

Смятам, че Сахаджа йогите наистина се разбират едни други и се обичат. Но все пак това трябва да се разпростре отвъд пределите на тази група. Много хора не си дават сметка, че Сахаджа Йога не е само за тях. Тя е за целия свят. Трябва да я дадете на другите и да извадите наяве, това което наричате “единство на Любовта”. Когато Любовта е налице, не виждате грешките. Просто й се наслаждавате и това е, което трябва да се разбере на днешната пуджа – мразим ли някого? Имаме ли лоши чувства към някого? Или към някоя страна? Опитайте се да се вгледате в себе си. Ако сте истински Сахаджа йоги, няма да ударите, да мразите когото и да било. А ще обичате и то така, както изпитвате това към нещо ваше. Любовта е най-великото нещо, което Бог е дал на човешките същества; ето защо трябва да се опитате да го развиете.

Толкова съм щастлива... вие сте дошли от толкова далече, за да отпразнувате този ден първи, пръв във вашето израстване като Сахаджа йоги. А ако Сахаджа йогите се умножат и има още, и още Сахаджа йоги, тогава вашата работа е завършена. Защото тогава ще се наслаждавате на радостта от единението. Така че всеки трябва да се стреми към това всички да станем едно. Няма за какво да критикувате или да мразите някого, а да се обичате един друг - това е смисълът.

Ето виждам, че има толкова много Сахаджа йоги, които са постигнали това състояние на любов, но има и други, които все още се стремят усилено да го постигнат. Те все още не са го достигнали! Някои само! Не всички! Сахаджа Йога означава, че ние сме едно. Ние всички сме Сахаджа йоги, но не по отделно, а заедно! Ако разберете това, вие сте отпразнували днешния велик ден на Ади Шакти.

Защо Тя сътвори този свят? Защо се случи всичко това? Замислете се защо ни беше дадена толкова любов, благополучие? Никога не си даваме сметка къде сме и колко много имаме. Важни са не парите, а любовта. И когато разберете това, вие наистина се обичате едни други и няма да има омраза, няма отмъщение, нищо – само любов, любов, любов. Това е днешното послание.

Всички трябва да се обичаме. Трябва да имаме различни ритуали, но те са само израз на нашата любов. Това е любов! Ако изпитвате майчинска любов, как я изразявате? По същия начин трябва да знаем, че днес трябва да обещаем, че Любовта ще е най-важното за нас. Трябва да обичаме! Хората не обичат дори членовете на своето семейство. Знам, че не говоря на такива хора! Те обичат семействата си, селото си, околностите, всичко. Но светът все още продължава с войните, единоборствата и всякакви други проблеми. Целият свят трябва да достигне до разбирането, че трябва да се обичате едни други.

Няма друго разрешение  - само любов. И тази любов няма никакъв егоизъм, само наслаждение. Трябва да почувствате това наслаждение и да го дадете на другите. Сигурна съм, че всички вие, Сахаджа йогите правите това и виждате грешките им и се стремите никой да не изпадне в беда.

Посланието на Ади Шакти е любов. Помислете само – една Ади Шакти сътвори целия свят. Как ли го е направила? Как го е планирала? Как ли е организирала нещата? Това не е никак лесно! Единствено водена от любов! Фактът, че вие сте тук сега е проява на Нейната любов. Ето защо, за да бъде едно с Нея, човек трябва да се научи да обича. Разбира се, за целта трябва да знаете, че трябва да простите. Ако не знаете как да простите и търсите грешките на другите, няма да помогнете много. Вашата задача е да осъзнаете, че трябва да обичате и да не изпитвате омраза към никого. Не си и помисляйте да мразите някого, да удряте някого. Това трябва да се получи. Сигурна съм, че това ще сработи във всички европейски страни и континента Индия.

Тези, които са развити, се бият, които не са развити - пак се бият. Всеки си има свой стил. Това е единствената разлика. Но няма любов! Ако искате да изпитвате любов, тогава изпитвате съжаление. Например да вземем страната хикс, много е лесно да я разкритикувам: “Тази страна е много лоша, хората са лоши, това, онова е лошо.” Но считам, че дълбоко в себе си, всички те са прекрасни, много добри хора. По един или друг начин трябва да мога да им помогна да го разберат. Ако те разберат какво е любовта и й се насладят, няма де има никакви проблеми.

Само човешките същества знаят как да обичат! Никой друг! Животните също обичат, но тяхната любов е толкова ограничена. А човешките същества...! Те са красиви, само когато обичат. Така че искам да ви кажа да не обезценявате любовта, а тя да бъде такава, че вие и другите да й се наслаждавате. Ето това трябва да разберете. Начинът, по който понякога хората разбират любовта, е много абсурден. Така че първо трябва да разберете какво е любов, а също и дали вие я изпитвате. Ако наистина обичате света, ако наистина обичате Божието Творение, тогава не бива да има омраза, противоречия, а да виждате само добрите страни. Точно както една майка би гледала детето си, по същия начин и вие трябва да гледате на целия свят - като на едно красиво място, което Бог е сътворил за вас.

Тази тема е толкова всеобхватна, че бих могла да ви говоря с часове. Но просто бих добавила, че ако трябва да разберете поне малка част, то тя е, че трябва да се обичате един друг и да се разбирате. Вижте малките деца - те се обичат едни други. Но ако децата не са възпитани добре, може да изпитват омраза. Тогава могат да се държат абсурдно, глупаво. Днес толкова много страни се държат по този начин. Те се бият, защото не изпитват любов.

А сега и Сахаджа йогите имат много голяма задача, много по-извисен живот, чрез който трябва да покажат, че любовта е нещо велико. Няма значение дали си хиндуист, християнин, всички тези глупости. Вие сте човешки същества и имате право да обичате. И ако успеете някак си да обичате хората, казвам ви, Сахаджа Йога ще бъде установена. Тя е като дърво, което се нуждае от водата на любовта. Опитайте това, опитайте в своя живот и ще видите как любовта ви се отплаща. Но не търсете отплата в това колко харчите и какво правите. Не се състои в това да броите всички тези неща. Тя е като океан, в който всичко плува. По такъв начин вие може да развиете типичния за един Сахаджа йоги характер.

И тъй, всички Сахаджа йоги трябва да решат днес да простят на всички хора, които мразят и да ги заобичат. Нека да видим дали ще се получи. Сигурна съм, че ще се получи, защото първо, вие сте реализирани души и второ, любовта е най-големият, най-големият дар за човешките същества и ако вие успеете да го използвате, няма да има  никакви проблеми.

Много ви благодаря!