11 luglio 1993
Mahakali Puja
La Plaine Saint-Denis, Saint-Denis (Francia) | Translation (English to Italian) - Reviewed

Oggi abbiamo deciso di celebrare il Puja della Devi. Questa volta non parleremo dell’Adi Shakti, della Kundalini o di Saraswati o Mahalakshmi. Parleremo di Mahakali.
Lei è la prima Dea, Colei che viene per prima e stabilizza Shri Ganesha nella forma di Gauri.
Lei è la forma completa di Mahasaraswati e Mahalakshmi.
Queste energie emanano solo da Lei. Dunque Lei è il potere del desiderio di Dio.
Lei crea desideri anche in noi.
Questi desideri in noi iniziano ad emanare all’esterno e sviluppiamo una sorta di reazione a tutti i nostri desideri.
Il primo desiderio fondamentale, come sapete molto bene, il più primitivo, è quello di nutrirsi. Ed esso ci è dato dalla Dea. Lei ci infonde il desiderio di nutrirci.
Se non ci nutriamo, non possiamo sopravvivere. Dobbiamo alimentarci. È molto importante nutrirci a sufficienza per esistere su questa Terra.

E abbiamo anche visto che, quando questo tipo di desiderio cresce molto più del normale, si diventa schiavi di questo desiderio e qualsiasi quantità di cibo non può soddisfarvi. Pensate sempre e soltanto al cibo.
Vi ho parlato molte volte di quanto i francesi siano esigenti su ciò che dovrebbero mangiare. Sapete, impiegano almeno quarantacinque minuti a tavola per decidere cosa mangeranno.
Alla fine una cosa vale l’altra. Insomma, non capisco come possano volerci quarantacinque minuti per decidere cosa mangiare. Ma questo desiderio inizia ad agire attraverso il vostro ego. Così vi soddisfa. Ed anche chi produce il cibo, o lo fornisce agli alberghi ed altro, sa come soddisfare i vostri desideri.
Così lo portano in una certa maniera, lo mostrano e poi ve lo presentano in modo da farvelo approvare; e, una volta approvato, lo servono. Loro sanno come raggirarvi e voi vi sentite molto soddisfatti: “Oh, è ottimo”.
Come prima cosa vi fanno assaggiare anche il vino e, che vi piaccia o no, dovete dire che è ottimo e mostrare di apprezzarlo.

Così, questo desiderio viene completamente controllato dal vostro ego e, quando diventa una sorta di desiderio collettivo e un’espressione collettiva di ego, diventiamo come degli ingordi, vedete. Direi che si è sofisticati, raffinati, ma ingordi.
E insieme a questo si desiderano altre cose come belle tovaglie di lino e quant’altro. Ovviamente, se non c’è ego, si cercherà di compiacere gli altri offrendo loro del cibo. Questo desiderio provoca una reazione.
E, allora, attraverso le benedizioni di Mahakali, nasce il nuovo desiderio per cui vi fa piacere vedere gli altri mangiare. Gioite nel vedere gli altri che mangiano il cibo cucinato, servito, offerto da voi. Volete soltanto guardare. Questo vi procura soddisfazione.
Ma con il cibo, per quanto possiate averne, non sarete mai soddisfatti. Oggi chiederete questo, domani quello, e via dicendo.
Ormai, oggi, nella vita occidentale, è diventato di grande importanza chiedere ogni giorno ad un bambino cosa voglia mangiare. Una volta il cibo era cucinato per tutta la famiglia, mangiavano tutti lo stesso cibo. Ma ora si deve chiedere al bambino che cosa vuole mangiare, e allora il bambino deve dire: “Voglio questo”. Così, se non lo avete nel vostro frigorifero siete rovinati (risate). La mattina presto non ci sono negozi aperti, nulla: come accontenterete l’ego di quel bambino che vuole una cosa particolare?
In questo modo, gradualmente, sviluppiamo anche l’ego dei nostri figli. Dobbiamo dire: “È stato cucinato questo, è buono e mangerai questo”. È dovere dei genitori non consentire ai figli di far crescere il proprio ego con ciò che vogliono. Dovreste sapere voi cosa devono mangiare.
Così facendo, (l’ego) inizia ad aumentare sempre più, fino a quando saranno del tutto cresciuti ma molto primitivi.
Quindi, in realtà, la benedizione della Devi su questo punto è che Lei vi infonde il desiderio di servire gli altri. Inoltre poi vi preoccupate delle persone che muoiono di fame, volete capire perché muoiano di fame. Un altro estremo potrebbe essere quello di chi pensa che non si debba mangiare tanto, per una sorta di sacrificio senza senso.
Qualsiasi cosa ci sia da mangiare si dovrebbe mangiarla. Allora chiedono: “Perché dovremmo mangiare tanto, Madre? Dopotutto c’è gente che muore di fame”. Mangiando di meno o di più non potete salvare chi muore di fame, potete forse? Quindi non c’è nessuna saggezza in questo tipo di austerità.
E quando le persone si addentrano in questo tipo di austerità in seguito hanno sofferenze e problemi, diventano estremamente ascetiche e irascibili, direi, e non ci si dovrebbe mai avvicinare a un individuo di quel genere senza una pertica (per difendersi). Dio solo sa quando vi salterà addosso. Quindi, chi è affamato è cattivo come chi mangia troppo. Penso che chi è affamato sia peggio.
Ora, se guardate voi stessi, il secondo desiderio che nasce in voi è che tutti dovrebbero amarvi. Questo succede perché vi fa (sentire) una brava persona. Sapete che tutti amano la bontà. Per questo le persone cercano di essere buone con gli altri, gentili con gli altri, dicono cento volte “grazie”, fanno qualsiasi cosa per compiacere gli altri. Pensano che, assecondandoli, gli altri li ameranno molto. Ma poi si esagera nuovamente e allora si cerca sempre di compiacere gli altri, tanto da diventare assolutamente servili. Diventate così artificiali che la gente si accorge che non c’è niente di naturale in una persona così, sta solo tentando di assecondarci. Ma il motivo recondito di compiacere gli altri è trarne qualche forma di vantaggio.
Se compiacete qualcuno con una mente distaccata, senza aspettarvi che debba fare qualcosa per voi o di ottenere qualcosa da lui, è un modo molto puro e buono di compiacere. Ciò vi rende davvero retti e buoni.
Ma se tentate di compiacere gli altri solo per approfittarne, sviluppate ipocrisia, un’ipocrisia del tipo peggiore, e vi perdete. Le persone si prendono gioco di voi, ridono di voi. Non saranno mai compiaciute: sanno che siete degli ipocriti e che agite per trarre qualche vantaggio o per sfruttarle, non perché vogliate essere realmente buoni, gentili. Una persona buona compiace automaticamente gli altri, non si sforza di farlo. La sua natura, il suo temperamento è tale da compiacere semplicemente le persone.
Quando invece è di nuovo il signor Ego ad assumere il controllo, non potete proprio batterlo. Allora si diventa diplomatici, sapete, o magari dei politici; diventano tutte queste categorie condannate. E non riescono più ad uscirne. Si abituano talmente a questo (comportamento) da non riuscire più a venirne fuori.
Allora cosa fa la Devi? Lei li pone di fronte alla verità. Mostra che ciò che stavate facendo per un qualche tornaconto non funziona. Dopo un certo punto Lei lo fa, li smaschera. Inizia lo smascheramento e loro sono sorpresi di questo smascheramento: “Come sono stato smascherato? In che modo sono stato scoperto, come fa la gente a saperlo?”. Questa è l’azione del potere di Mahakali. Lei smaschera tutto ciò che è sbagliato, smaschera ogni falsità, ogni menzogna.
Il terzo desiderio delle persone è di possedere beni materiali. Da questo è nato il materialismo. Ma non c’è fine ad esso e non può mai esserci fine, perché gente simile non ricava nessuna soddisfazione dall’ottenere una cosa soltanto.
Se oggi, ad esempio, voglio questo tappeto, bene, lo prenderò. Poi vorrò averne un altro e un altro ancora. Poi vorrò possedere un’automobile, poi un elicottero, poi un aereo... dopodiché non so cosa vorrò avere ancora.
Tutto ciò andrà avanti e avanti, fino al punto in cui la gente inizierà a domandarsi che problema abbia costui. E non si riesce a gioire di nulla di ciò che si ha.
Anche questa è una debolezza umana, e questa debolezza umana crea l’economia, lo sapete. L’economia è creata poiché i desideri, in generale, non sono saziabili. Non possono essere soddisfatti. Allora cosa succede? Si continua a saltare da un desiderio a un altro, un altro e un altro ancora.
Così alla fine diventate schiavi degli imprenditori, al punto da perdere completamente la vostra individualità.
Per esempio, in un certo anno, un imprenditore produce uno strano tipo di vestito e allora tutti vogliono indossare quello, senza riflettere se sia necessario o no.
In seguito, costui propone un altro modello. Così l’anno dopo tutto viene eliminato e si compra quello nuovo. Il terzo anno un altro. Così si accumulano mucchi di tutti questi abiti e il produttore diventa tranquillamente un grande stilista di modelli - “splendidi” modelli di come ingannare gli esseri umani - lui si sarà arricchito e voi vi sarete impoveriti, con tutti questi abiti che non hanno più alcun significato per voi.
C’è qualcosa alla moda in ogni ambito. Questo significa che non avete una vostra individualità. Parliamo di individualità, ma vogliamo fare ciò che fanno tutti.
Mi riferisco, sapete, a tutte le cose assurde fatte in nome della moda; specialmente dalle persone non legate ad una tradizione, che non hanno avuto tradizioni, come gli americani, direi.
Loro continuano a cambiare ogni sei mesi. Ogni anno che si va lì si trovano nuovi tipi di persone e nuovi tipi di vestiti.
È molto sorprendente come loro cambino con tanta rapidità, senza neanche domandarsi se siano adatti a loro o no. Se qualcuno dice di indossare abiti attillati, loro vanno in giro con abiti attillati. Poi sviluppano le vene varicose, così indossano abiti con i buchi. Allora sviluppano qualche altro problema, quindi ne indosseranno un altro tipo. Nessuno vuole riflettere: “Perché dovrei cambiare il mio abbigliamento?”. Per esempio, in India, noi indossiamo i sari, e basta. Niente da fare. Non c’è nessun problema con il sarto, niente da fare. Qualsiasi sari ci piaccia lo compriamo.
Ma in India arrivò un sari chiamato “mini-sari” che arrivava forse fin qui (indica sotto le ginocchia), non so, non quindici centimetri ma almeno fino alle ginocchia. Rimase a Bombay per otto o sette giorni, mi pare, dopodiché fu rispedito indietro. La gente si rifiutò: “Via! Non lo vogliamo!”.
Questo grattacapo di seguire sempre una moda come le pecore, senza nessun buonsenso nella testa, deve essere ben compreso. Perché la gente lo fa? Perché non ha cervello. È gente senza cervello. Non hanno l’intelligenza di capire che vengono ingannati ogni anno.
Ma, per quanto riguarda i sahaja yogi, è il potere di Mahakali ad agire. Lei insegna loro: “Va bene, questo abito è adatto a voi, prendete questo”. Ed esso è il migliore per voi. Il vostro problema di una vita è risolto per sempre. Io ho iniziato a indossare questo tipo di blusa sin dall’inizio, forse, ho continuato ad usarla ed ora noto che tutti indossano lo stesso modello.
Perché sprecare la vostra energia per cambiare ogni giorno questa blusa accorciandola da qui (indica il polso) a qui (indica il gomito), a qui (indica la spalla) per poi ricominciare daccapo? È un tale spreco di energia, un tale spreco di stoffa!
E ci degradiamo completamente, in questa corsa ad accorciare le maniche e cose varie, o ad allungarle.
È tutto un desiderio di far colpo sulla gente, per mostrare che siamo molto alla moda. A chi interessa? A chi interessa sapere se siate o no alla moda? E non abbiamo il coraggio di attenerci al tipo di vestito che abbiamo comprato. Perché sprecare tanto denaro? Neppure ci pensiamo. Continuiamo a cambiare, cambiare e cambiare senza alcun motivo.
Questo desiderio esiste per far colpo sulle persone con i nostri aspetti esteriori. Ci sono tante cose, come i vestiti, con cui tentiamo di impressionare gli altri.
L’acconciatura, ad esempio. Ho letto un articolo in cui affermavano come queste acconciature siano motivo di tanti divorzi.
Mi chiedevo come potessero le acconciature essere motivo di divorzio. Hanno fatto un sondaggio. Un uomo amava l’acconciatura della sua fidanzata e, quando in seguito lei cambiò acconciatura, lui divorziò (risate). E viceversa.
Che modo squallido di liquidare una relazione così profonda come quella tra marito e moglie!
Ormai iniziano a verificarsi alcuni fatti.
Ho anche visto un documentario in cui una signora affermava che, in una pubblicità o qualcosa del genere, era apparso che le vostre gambe dovrebbero avere questa forma particolare (fa un gesto per mostrare gambe piuttosto longilinee, ndt) e cosa si dovrebbe fare (per ottenerla). Così, poverina, ha sperperato un sacco di tempo e di energia correndo su e giù per modellare le gambe. Voglio dire, qual è l’importanza di queste gambe, se non quella di camminare? Insomma, lei andò a far modellare le sue gambe in quel modo. Le misurava, ma c’era sempre qualcosa che non andava di qua o di là.
Poi si unirono molte persone. Fecero un corso sull’argomento. E un gruppo si unì per uniformare le gambe a quel modello, fu questo il motivo. E, alla fine, scoprirono che quella gamba era di legno (risate).
E avevano speso così tanto denaro, così tanta energia per rendere le gambe uguali a quella.
E per cosa? A quale scopo? Se qualcuno dice loro di correre, si mettono a correre. Se qualcuno dice loro di saltare in un certo modo, si mettono a saltare. Ma perché?
Siamo diventati tutti matti per dover accettare qualsiasi cosa uno dica di fare? Che scopo ha?
Questo tipo di stupidità nasce nelle nostre teste quando iniziamo ad usare il nostro ego.
Con l’ego una persona diventa assolutamente stupida. Infatti dirà: “Cosa c’è di sbagliato? Che c’è di male se ho solo un po’ di capelli qui (indica il centro della testa)? Che c’è di male se indosso un abito cortissimo?”.
La cosa sbagliata è il perché lo indossate. Perché non vi chiedete per quale motivo lo indossate? Perché non vi chiedete: “Perché ho questo tipo di acconciatura? Perché faccio così?”. È davvero difficile dire alla gente di fare le cose giuste, mentre si accettano cose sbagliate senza nessuna difficoltà.
Per esempio, ho detto a tutti di mettere l’olio, se non ogni giorno almeno prima del bagno, molto olio nei vostri capelli e lavarli.
Ora vedo che molti stanno diventando calvi. Ma se non hanno messo l’olio, cosa posso farci io? È una cosa così semplice, ma non la faranno. Non credevano ad una cosa così semplice, e cioè che avete bisogno di qualcosa per nutrirli. Però faranno qualcosa di assurdo, di insensato, senza nemmeno domandarsi se ci nuocerà.
Quindi, Mahakali cosa fa? Lei vi punisce. Il vostro corpo viene punito. Se indossate vestiti molto attillati, sviluppate problemi alle gambe. Se portate pantaloni bucati, vi verranno i crampi. Qualsiasi cosa di anormale facciate, dovete pagare per questo. Prima dovete pagare (denaro) per farla, e poi dovete pagare fisicamente.
Tantissime problematiche potranno essere evitate se solo conducete una vita semplice, se decidete una volta per tutte: “Indosserò questo tipo di abito per tutta la vita, fine”. Cambiare ogni giorno è di per sé un grattacapo. Ma ciò soddisfa l’ego, non il vostro Sé.
Il Principio di Mahalakshmi in noi fa ascendere sempre più in alto. Nonostante ciò, siamo trascinati in basso. Allora questa Mahakali si fa avanti ed evidenzia ciò che di sbagliato abbiamo fatto, come abbiamo imboccato una strada errata, come non abbiamo colto il punto.
Invece di pensare voi che cosa ci sia di male nel fare una certa cosa, è Lei che vi insegna che quella cosa è sbagliata.
Inoltre Lei fa un’altra cosa – e a volte penso sia bellissimo ciò che fa - ossia crea un’illusione per mettere alla prova la vostra intelligenza, la vostra sensibilità. Lei crea un’illusione, Bhranti rupena samsthita. Lei crea una bhranti nella vostra testa, un’illusione, così diventate preda dell’illusione, oppure gli altri o una situazione diventano fonte di illusione. E vi ci perdete. In seguito capite veramente di aver fatto una cosa sbagliata.
C’è una storia molto divertente su Narada. Narada era vittima di un’illusione su se stesso, per cui alla fine divenne egoista e iniziò a dire: “Oh, guardatemi! Non sono mai stato sedotto da una donna. Persino Shiva è stato abbagliato da Cupido. Io non sono stato mai sedotto, sono il più grande fra i grandi brahmachari” (celibi). Allora Vishnu inviò due gandharva per tentarlo.
E loro lo incontrarono in una foresta e gli dissero: “Oh, Narada, sei un uomo così affascinante, un uomo così bello e tutta la tua bellezza è sprecata. Devi mettere alla prova la tua bellezza. Devi capire quanto sei bello. Sei così affascinante”. E lui: “Davvero?”. “Sì” – risposero – “C’è un modo molto semplice per metterti alla prova”. “Quale?”. Dissero: “Si celebrerà il matrimonio di una donna molto bella. Lei è la principessa della “città della bellezza” chiamata Rupnagar*, e dovresti andare lì a vedere come lei ti apprezzerà”.
Lui, allora, a causa del suo ego, diventò così stupido che andò lì. Mentre era lì arrivavano molte persone, grandi, importanti maharaja, raja; erano tutti lì seduti e lui pensava: “Oh, sono io il migliore fra tutti loro. Chi sono questi? La principessa metterà a me la ghirlanda, senza dubbio”. E questi due (gandharva) stavano creando questa illusione nella sua testa, bhranti. Con l’Agnya (bloccato) si crea bhranti. Arrivò la principessa, lo guardò e rise sonoramente. Non riusciva a controllarsi e passò ridacchiando. Lui non riusciva a capire perché lo avesse deriso. Lei non gli mise la ghirlanda, niente, ma scoppiò a ridere.
Lui non riusciva a capire: “Sono un uomo così affascinante”. Allora questi due gandharva gli dissero: “Oh, non importa, sai, lei non capisce. Tornerà”, e cose così.
Poi andarono vicino ad un lago e lui si mise a sedere per lavarsi la faccia e vide il suo riflesso nell’acqua. Aveva l’aspetto di una scimmia. Guardò questi due e li maledisse. Esclamò: “Assomiglio ad una scimmia!”. E quelli: “A noi sembri molto affascinante”. “Invece sembro proprio una scimmia”.
Insomma, questa bhranti, questa illusione, era stata creata nella sua mente dal suo ego. Ma è questo stesso potere, il potere di Mahakali, che mette a posto questo ego creando l’illusione, bhranti. E questa è la causa di tante illusioni che inseguiamo. È un miraggio correre dietro a questo, correre dietro a quello.
Quando siamo soddisfatti interiormente, non rincorriamo i miraggi. Se non fosse stata creata questa illusione, le persone sarebbero così piene di ego che l’intero mondo sarebbe distrutto.
Quindi è questo il grande lavoro del potere di Mahakali dentro di noi: Lei crea le illusioni. Molte persone parlano di maya: “Madre, questa è maya. Questa è maya, quella è maya”. È opera di Mahakali. Lei vuole mettervi alla prova, vuole mettervi alla prova. Ma in Sahaja Yoga (la prova) non è così dura.
Per esempio, sapete che Abramo ebbe un figlio. Ebbe un unico figlio dopo lungo tempo. E Dio gli chiese di sacrificare suo figlio. Anche sua moglie Sara soffriva terribilmente per il fatto che lui dovesse sacrificare il figlio. Egli si recò dunque nel luogo in cui suo figlio doveva essere sacrificato. Accese un fuoco, preparò ogni cosa e stava per mettere il ragazzo su quella pira di fuoco quando si udì una voce - era Mahakali - che diceva: “Non devi uccidere tuo figlio”. Nella mitologia indiana abbiamo molte storie così, di persone messe alla prova.
E questa Mahakali aiuta anche a mettere alla prova i sahaja yogi.
C’era un signore con un grosso ego al quale dissi di venire a Delhi, perché non sapevo come metterlo a posto da qui. Lui venne a Delhi e andò a raccontare a tutti: “Sapete, Madre mi ha detto di venire qui per curarla”. Io dissi: “Bene, avvicinati”. Lui si avvicinò e gli chiesi: “Cosa non va in me?”. Lui rispose: “Madre, il Suo Nabhi è in pessime condizioni”. Ed io: “Davvero? Datti un bandhan ed ora verifica per conto tuo”. “Oh, mio Dio! Cosa mi sta succedendo qui?” (Shri Mataji massaggia il Suo dito medio destro). Risposi: “Questo è il mio Nabhi, sai!” (Shri Mataji ride e massaggia il Suo dito medio destro).
È così che le illusioni vi correggono. Se non ci fossero le illusioni, se io parlassi direttamente, voi non vi correggereste mai. Se vi dicessi (in modo diretto) di non fare qualcosa, potreste non gradirlo.
Certo, in genere lo apprezzate, ma a volte no. Allora entra in gioco l’illusione e a quel punto capite: “A che punto ero? E a che punto sono ora? Non avrei dovuto comportarmi così. Com’è possibile che sia incappato in questo problema? Che cosa mi ha reso così stupido?”. Questo è qualcosa che fa Lei (Mahakali).
Un’altra cosa è che Lei vi rilassa completamente. Quando siete stanchi e non ne potete più, quando non sapete cosa fare, Lei vi fa dormire. È colei che vi dà il sonno.
Lavorate tutto il giorno e alla fine il potere di Mahakali agisce su di voi come sonno. Lei vi fa dormire, dormire come bambini.
Sapete, in quel momento, tutto ciò che di sbagliato abbiamo fatto a noi stessi e agli altri è perdonato. Nel suo grembo dormiamo bene, tranquillamente, e tutti i nostri problemi vengono risolti. Nei sogni che fate Lei vi propone soluzioni. Conosco tante persone che mi hanno detto: “Madre, Lei mi è venuta in sogno e mi ha indicato la medicina che dovrei prendere. Mi è venuta in sogno e mi ha detto quale tipo di vita sarà adatta a me”. Loro mi vedono arrivare chiaramente, ma non sono io nella mia forma completa: penso che sia il potere di Mahakali ad agire.
Quando siete in un sonno molto profondo, chiamato sushupti, Lei appare. Una signora è venuta a dirmi: “Madre, Lei mi è venuta in sogno e mi ha detto che era a Bombay. Nessuno me lo aveva detto”.
Accadono tante cose come questa. Nel sogno Lei vi guida e vi dà indicazioni. A volte accade che le persone mi raccontino di aver avuto un certo sogno ma so che è tutto falso, non hanno mai fatto quel sogno. Non hanno mai avuto quella visione. Ma mi dicono di aver fatto un sogno soltanto per far colpo su di me. Io fingo di non saperlo, e rispondo: “Sarà”. Allora ripiombano nella bhranti, nell’illusione. Gradualmente si rendono conto che era stato sbagliato dire bugie a Madre.
Così entra in gioco l’aspetto della correzione. Ma la cosa più grande che Lei fa è infondervi il senso di castità e sicurezza.
Quando i bambini nascono hanno il senso della castità, del pudore, della decenza, del comportamento decoroso. Ma gradualmente, quando iniziano (a vedere) gli altri che si comportano male, anche loro cominciano a comportarsi male. Per loro la decenza diventa una schiavitù. Ma, secondo natura, Lei è lì per dirvi che una certa cosa è indecente e non dovreste farla, è sbagliata, non è la cosa giusta da fare.
Voi, invece, gradualmente crescete e maturate e poi dite: “Oh, che c’è di male?”. Iniziate a non rispettare la vostra castità e a diventare persone immature e stupide.
Se, attraverso la meditazione, si comprende tutto ciò, Mahakali vi aiuta molto. In meditazione Lei vi aiuta molto perché è Lei che crea il passaggio adeguato per l’ascesa della Kundalini.
Mahakali e la Kundalini sono la stessa cosa, in quanto la Kundalini è l’energia residuale del Potere di Mahakali, completamente. Ma la funzione è diversa. La funzione di Mahakali è proteggervi, guidarvi, darvi saggezza; mentre la funzione della Kundalini è quella di purificarvi, di pulirvi, non di giocare con voi, ma di perdonarvi e aiutarvi a crescere correttamente.
Ora, nella vostra vita di sahaja yogi, vi accorgerete di come Mahakali vi aiuti in ogni modo. È così interessante osservare il suo lavoro, come Lei vi conceda ogni genere di soddisfazione. L’avidità scompare. Le tentazioni scompaiono. La collera si dissolve. Tutte queste cose svaniscono. La cosa più vantaggiosa che fa è che vi liberate delle vostre cattive abitudini. Completamente. In modo automatico, alla luce del potere di Mahakali, proprio non volete che si faccia niente di distruttivo. Se stavate facendo qualcosa di distruttivo tentate di liberarvene, smettete, non lo volete.
Io non vi dico mai: “Non fate questo, non fate quello”. È il potere di Mahakali risvegliato in voi che fa tutto questo. Ed è Lei ad avervi resi così belli, angelici. Attraverso le sue correzioni e le sue illusioni, vi ha resi così. Allora non vi attaccate troppo al denaro, all’avidità, alla lussuria, a tutte queste cose ree di trascinarvi in basso.
Anche la possessività nei confronti dei figli, del marito, della materia: iniziate a capire che la gioia consiste nella condivisione. Volete condividere tutto con gli altri; e quella condivisione inizia quando questi poteri di Mahakali iniziano a darvi le benedizioni della gioia, della condivisione, dell’essere collettivi, dell’essere puri. Queste benedizioni vi arrivano dal potere di Mahalakshmi... (Si corregge)... di Mahakali.
Quindi oggi venereremo quel potere di Mahakali.

Che Dio vi benedica.

 *Rupnagar, o Roopanagar, è una città ed un distretto del Punjab, in India, conosciuta anche come Ropar. Il nome può anche essere interpretato come "città della bellezza" o "città delle forme", poiché, in sanscrito, "roopa" significa "forma" o "bellezza" e "nagar" significa "città".