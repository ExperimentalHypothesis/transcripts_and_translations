Oslavy narozenin, 23/03/2002, (nekontrolováno), Nové Dillí, Indie

Tato oslava u příležitosti mých narozenin mne trochu přivádí do rozpaků, jelikož jsem se narodila jako úplně obyčejný člověk a neobyčejně prostý člověk také jsem. Nerozumím penězům, nenávisti ani chamtivosti. V tom jsem velmi prostá. A přesto, vy lidé, přicházíte a získáváte svou realizaci. Je to váš vlastní úspěch. Jsou to vaše vlastní přání, kterých jste dosáhli. Zjišťuji, že v dnešní době se rodí již mnoho dětí jako realizované duše. A tak si myslím, že přišla ta doba, kdy se to mělo za mého života stát. Každý má svůj čas. Myslím tím jako Šrí Ráma, po něm přišel Šrí Krišna, potom Ježíš a pak ostatní. Byl Jejich čas. A teď přišel můj čas, abych vám všem dala realizaci. Musím však říct, že jste to všichni přijali velice srdečně, sladce a užíváte svých sil k dávání lásky ostatním a k jejich přeměně. Nedávno jsem mluvila o lásce. Nuže láska, jak je chápána, je ve vašem srdci, ale víte, že oceánem lásky je vaše Sahasrára? Když se vaše Sahasrára naplní láskou, potom se život změní. Nestanete se velice inteligentním člověkem, velmi dynamickou osobou, ale nejste ničím jiným než láskou, a tato láska je velice sebenaplňující. Netrápíte se tím, zda vás ostatní mají, či nemají rádi. Nevidíte to. Co vidíte, je radost z této lásky. Je to obrovský oceán lásky. Vy všichni ho máte. A jakmile jste jednou vstoupili do Sahadža jógy, víte, že jste vstoupili do Sahasráry, a řeknu vám, Sahasrára je zdrojem veškeré pravdy. Je v ní pravda – celá pravda. A pravda je vědění a také láska. Pokud někoho milujete, pak o něm víte pravdu. Zjistíte, zda je takový člověk dobrý či zlý nebo cokoliv jiného. Jinak je to velmi těžké. Avšak pokud toho člověka milujete, pak okamžitě víte, co je na něm v pořádku a co v nepořádku. Ale protože je tu vaše láska, vyplníte svojí láskou celou atmosféru mezi sebou a tou osobu nebo mezi sebou a ostatními. Nevidíte snadno špatné věci – je velmi těžké je vidět. Lidé říkají, že jsem byla ostatními mnohokrát podvedena. Souhlasím, ale já nemám žádný smysl pro to, co je podvod a jak vás lidé podvádějí. Říkají, že o mně špatně mluví. Ano, to je pravda. Vidím to, že tak hovoří – ale to není důležité. Nemá to pro mne žádný význam. Pokud o mně zle hovoří, dobrá. Avšak tato oslava mne rozhodně přivádí do rozpaků, protože jsem neučinila nic mimořádného, jak si myslí. Mimořádnost je v tom, že jakoukoliv schopnost máte a pokud působí, pak je to tam – jako láska. Já mám nesmírnou lásku – nevím, co říci. A ona působí. Funguje to. A každý člověk stojí o lásku. Můžete být významnou osobou, velmi inteligentní či vydělávat hodně peněz, cokoliv. Ale to není důležité. Nejdůležitější je to, že jste milovanou osobou. Nedělám z toho teorii, ani nebudu říkat, že byste se to měli všichni naučit, ale je to tak zásadní a je to jediná věc, která pomáhá. Takže pokud, spočívajíc v Sahasráře, vidíte proudící vlny lásky, možná toho někteří lidé zneužijí, ale to nevadí, na tom nezáleží. Někteří lidé vás také mohou oklamat. To je v pořádku – ať udělají cokoliv; ale pokud je tu láska, uvidíte, že jste spokojeni a netrápíte se, protože vy milujete každého. A to vás uspokojuje. Netrápíte se tím, co vám ostatní dělají, jak vás zneužívají, jaké vám způsobují starosti nebo také jak připravili všechny tyto gratulace a pak také všechny ty možnosti, které máte ze své vlastní bytosti – jsou automatické. Tyto gratulace a všechny podobné věci vás samozřejmě ovlivňují, o tom není pochyb, ale pro mne to není nic významného. Nemyslím si, že je to pro mne velký úspěch, protože – musím vám říct – já nemám žádnou vizi jako takovou. Slyšela jsem to slovo, že – Matka má vizi. Ne, ne, ne, ne. Musím vám říct, že já nemám žádnou vizi. Tou jednoduchou věcí je, že každý musí milovat a čistá láska změní vaše životy, ona změní celý svět, o tom není pochyb. Měla by k vám přijít přirozeně, protože nyní jste pronikli Sahasrárou. Pro každého sahadžajogína by měla být láska velmi přirozenou věcí – naprosto. Například vím, že lidé bývají někdy velmi hrubí. Mají určitá pravidla a nařízení, a pak se na ostatní velmi rozzlobí apod. Někteří lidé mají pozice, kterých využívají k tomu, aby se mohli na ostatní rozzlobit a někoho pronásledovat a dalšího zase mučit – chovají se takto. Ale jim ušla podstata věci. Oni jí neporozuměli. Pokud máte pouze lásku – tu čistou lásku, pak vidíte podstatu. Vidíte ji: „Ano, ano, to je to, co on dělá, to je to, proč on...“ Víte to. Ale netrápíte se – proč to dělá? Proč vás obtěžuje? A tak se postupně všechno zastaví. Všechno se samo ukončí. Viděla jsem hodně lidí, kteří o mně zle hovoří a kteří dělají všechny ty věci proti mně. No a co? Nechme je to dělat. Je to jejich práce. Nechme je to dělat; mě to neruší, abyste věděli. Myslím, že si libují v nějakém svém stylu, ale co z toho mají? Radost přichází jenom z čisté lásky. Pokud nemáte čistou lásku, nemůžete mít radost. Mluvit o tom, že jsme velmi radostní a tak podobně – já poznám, kteří jsou skutečně radostní a kteří nikoliv. Nemůžete strojeně říct, že: „Já jsem radostný.“ Měl by to být takový ten vnitřní přirozený spontánní pocit. Jste oceánem citů, oceánem krásných citů. A když jste tímto oceánem obohaceni, o to míň si děláte se vším starosti. Moc dobře víte, že se vůbec nevyznám v penězích. Nerozumím jim. Neumím počítat peníze. No a co? Myslím tím – je to můj handicap, měla bych říct, ale na tom nezáleží. Důležité je, zda cítíte lásku k ostatním. Cítíte laskavost k ostatním? Když vidíte malé dítě, jak hezky se cítíte? A cítíte to stejné i k ostatním? Nebo jsou jako děti? Jsou nevinní jako děti? A teď bych chtěla připomenout, že nevinnost je projevem lásky. Kdokoliv má nevinnost, zná metodu (techniku) lásky. Když jste velmi chytří, inteligentní, můžete lidem odpovídat, můžete je opravovat. Ne. V tom to není. Pokud máte lásku, můžete opravovat lidi bez toho, aniž byste s nimi museli mluvit, protože láska je nejvyšší inteligencí. Dá vám veškerou správnou metodu. Tak to funguje. Celá ta věc takto funguje a lidé pak říkají: „Matko, to je zázrak, jak se to stalo?“ Ne, ne, to není zázrak. Je to velmi jednoduché, že láska působí svým vlastním způsobem. Láska není mrtvou věcí. Není to mrtvé moře. Nejen že myslí, ale ona i působí a působí tak krásně. Někdy jsem až ohromená její prací. Nazýváme to zázrakem – to či ono. Ale kdepak – je to láska. A nyní, protože vás Bůh miluje, umožňuje vám tzv. zázraky. Bůh může udělat cokoliv, jelikož On chce, abyste se dostali k Sahadža józe a stali se skutečnými jogíny. Takže cokoliv tato láska dělá, myslíte si, že je to zázrak. Ale není. Proč lidé říkají: „Matko, to je Tvůj styl.“ Ale to není tak. Je to otázka lásky. Například, já mám každého moc ráda, každému naprosto důvěřuji. Nikdy na počátku nepochybuji. A oni upadají a upadají, ale já stále věřím, že se vzpamatují a budou v pořádku. Dejme jim šanci. Ale v případě, že se pokusí o nějaký podvod, budete překvapeni, jak se odhalí. Je to velmi překvapující, jak se odhalí. Máme jednoho sahadžajogína v Dubaji, který mi řekl: „Matko, dávat realizaci těmto významným lidem nemá žádnou cenu.“ Zeptala jsem se: „A proč?“ A on mi dal jméno vysoce duchovního člověka, který byl uznávaný společností. „Dal jsem mu realizaci a on odhalil svou tvář. Nevím, nikdy jsem nic neřekl – byl odhalen“. Další člověk, kterému dal realizaci, byl také významný – získal spoustu cen a to a tamto - byl odhalen. A dal realizaci také jedné známé osobnosti, které byla udělena cena míru. Byl také odhalen. Následně bylo o něm toto vše napsáno v novinách. Takže co se děje, je to, že tento muž z lásky k druhému člověku jim dává realizaci, ale tato stejná láska způsobí, že jsou odhaleni. Nechcete lidi odhalovat. Chcete, aby nějak přišli do Sahadža jógy – v pořádku, pracuje to. A tak řekl: „Matko, myslím, že už nikomu nedám realizaci.“ Odpověděla jsem: „Podívej se, pokračuj v dávání. Pokud Bůh chce, aby byl člověk odhalen, on bude.“ Jestliže je s takovým člověkem něco v nepořádku, bude odhalen. Jestliže někdo, kdo získá realizaci, např. havaruje, bude samozřejmě zachráněn, ale nehoda se mu může přihodit. Takže, co je důvodem? Proč? Proč měl tu nehodu? Protože nedělá nic pro Sahadža jógu. Je velmi ambiciózní. Ten, kdo je velmi nemocný, se dá se Sahadža jógou do pořádku a někdo, kdo není tak nemocný, na tom může být mnohem hůře. To je fakt. Ačkoliv je chráněn – to je jedna věc o sahadžajogínech – můžete být těmi nejhoršími sahadžajogíny, jste bez pochyby chráněni, ale pokud v tom budete pokračovat a budete se stále snažit jít proti sahadža a stanete se nesahadža, pak budete velmi trpět. Je to velmi jednoduché – když stojíte na místě, jste upevněni na místě, které je klidné, velmi radostné, ale když se z něj chcete dostat, pak jste postaveni tomu, co je mimo ně, to je automatické. Jestliže setrváte na místě, které je tak klidné, radostné a plné lásky, jste v pořádku, budete duchovně růst. Ale pokud se z takového místa chcete dostat ven, pak to budete mít. Nemůžete jinak. Je to jako pevnost nebo to můžeme nazývat odlehlé místo, které i přesto, že poskytuje osvěžení a je plné péče a všeho, vy z něj pak chcete odejít. Tak jste pryč. Proto někteří sahadžajogíni nechápou, proč se ještě nedostali do Sahadža jógy. Používat vaši inteligenci tedy nemá cenu, protože tato inteligence, lidská inteligence, není moc kvalitní funkcí. Nejlepší je mít rád sám sebe (zamilovat se sám do sebe) - láskou, která je božská, láskou, která je vyživující, láskou, která o vás pečuje. My ale nevíme, jak se o sebe starat. Nevíme, jak se máme mít rádi. Milujete tohoto či tamtoho člověka, ale co vy sami? Pak si lidé myslí, že je to sobectví – ne, v žádném případě. Poznat sám sebe – to je láska. Jestliže poznáte sami sebe, poznáte lásku, pohroužíte se do oceánu této lásky. Ale toto je moje zkušenost, o které vám povídám, a vy všichni byste měli pocítit stejnou lásku. Jen se pozorujte. Je velmi jednoduché provádět introspekci - „Mám v sobě úplnou lásku?“ Zčásti je to láska, zčásti nikoliv. Láska může být také velmi omezená jako: „Milujeme svou zemi,“ říkají Indové. Pokud milujeme svou zemi, tak si můžeme myslet, že všechny indické věci jsou dobré. Nikdy nebudeme mluvit špatně o své zemi a kdokoliv řekne něco proti Indii, budeme takového člověka nenávidět. Tak je to se všemi. Milujete svou zemi. Také milujete, řekněme, své rodiče, kohokoliv. Ale to je omezená láska. Láska by měla být otevřená. Pak uvidíte, kde stojíte, pokud jde o vaši zemi a vztahy. Budete vědět všechno. Nemusíte ubližovat, nemusíte nic říkat, nemusíte se hádat, nemusíte bojovat, ale budete vědět – protože láska vám dá vědění, absolutní vědění o tom člověku. Znáte toho člověka, víte, čeho je schopen, co dělá, ale vám je to jedno, protože toho člověka milujete. A tak vám to nevadí: „Dobrá, jen pokračuj.“ Je jako malé dítě, které jde po špatné cestě. Tak ho nechte jít. Nyní se všemi těmito věcmi, čímkoliv jste byli, jste velmi šťastní lidé, kteří dosáhli Sahasráry a kteří vědí vše o Sahadža józe. Ale bez praktikování Sahadža jógy to nemůžete vypracovat, protože praktikováním jógy poznáte sami sebe. Když budete meditovat, poznáte sami sebe a pak se prostě naplníte láskou. Ale nyní, zatímco sedíte, začnete jen tak přemýšlet: „Je to velmi zlý člověk, nenávidím ho“ - a takové věci. Všechny ty hloupé myšlenky přicházejí do vaší hlavy – nebo: „Musím koupit tento šperk“ nebo: „Musím koupit toto konkrétní auto“ a tak podobně, potom nejste milující. Ale když milujete, pak se stane to, že cokoliv potřebujete, získáte. Cokoliv chcete, dostanete to. Nejprve musíte mít rádi sami sebe, ale tato láska by měla být čistou láskou. Tím se očistíte. Někdy se až příliš ztotožňujete se svými povahovými rysy, charakterem, osobností, čímkoliv, ale pak si v této lásce uvědomíte, že toto není láska, že taková láska je slepá. Láska vám dá o vás úplnou představu. „Co jsem já? Jaké mám problémy? Proč vytvářím problémy? Proč se do nich dostávám?“ Budete překvapeni, jak mocné světlo má v sobě láska, že je pravdou a věděním. Ačkoli nevím, zda mám vinit kohokoliv na tomto světě, kdo není realizovanou duší – nebudu. A kdo není zcela realizovanou duší – nebudu. Protože v životech těchto lidí chybí světlo. Nevidí sami sebe ani ostatní. Takže jaký má význam vyčítat jim to, vinit tuto či tamtu komunitu nebo tuto či tamtu zemi? Jaký to má smysl? Tato láska je universální. Nemá nic společného s žádným specifickým typem či stylem. Je univerzální. Proto je Sahadža jóga universální. Šíří se všude. Chci, abyste se těšili z této lásky. Dám vám jeden příklad – babička a vnouče. Mají vztah obrovské lásky, alespoň v Indii, jak vím. Pro ně vnouče a babička je všechno. Oni se prostě mají moc rádi. Cokoliv vnouče udělá, cokoliv babička udělá, je to v pořádku. Je to druh překrásného pocitu povznesení. Cítíte se povzneseni a těšíte se touto láskou. Pokud v lásce chybí čistota, nikdy nemůžete mít z lásky ten radostný požitek. A tak bych vás chtěla požádat, abyste našli tento oceán ve své hlavě, v Sahasráře, která je naplněna vaším srdcem. Víte, že srdce a Sahasrára jsou navzájem ve velmi úzkém vztahu? Jejich vztah je takový, že když něčí hlava není v pořádku, není v pořádku ani srdce. A pokud není v pořádku srdce, není v pořádku ani hlava. Ale větší odraz je z hlavy do srdce. Lidé říkají, že jejich geny jsou špatné apod. Kdepak, nic takového! Po Sahadža józe se vaše geny změní, vy se změníte; vše se nyní změní. A váš mozek je naplněn jen a jen světlem. Vaše srdce je naplněno světlem a vy jste odrazem světla, stálého humoru a milující péče. Chci říct, že je to něco tak odlišného. Ale nyní jste toho dosáhli. Teď to máte. Tak se prostě z toho radujte. Potom kastovní systém a fundamentalismus, chtíč, závisti a soutěžení a všechny ty věci odpadnou – jsou k ničemu. Ale pokud je ve vaší mysli změť hloupostí, pak se tam mohou vplížit všechny druhy zvěře. Očistěte se láskou. Očistěte se láskou. Dívejte se na všechny situace, na všechno, s láskou a budete překvapeni, až zjistíte, jak je snadné nedominovat, neovládat, neopovrhovat, neříkat věci, které jsou špatné. Je to taková nápravná věc, láska je ohromně nápravná a přinášející radost, až budete sami udiveni, jak zvládáte situace. Poznala jsem hodně takových lidí. Byl jeden sahadžajogín, který nikdy nemluvil se svým strýcem, nikdy. Řekl: „Nějak ho nenávidím.“ – „Ale proč?“ – „Já nevím, ale nenávidím ho.“ A pak šel na dostihy a tam uviděl přicházet svého strýce. Vyrazil a prostě ho objal. Strýc se zadíval a ve své mysli přemítal: „Co asi chce? Proč se tak chová? Co se děje? Proč mě chce mít takhle rád?“ Nechápal. Když se to stalo, víte, že nemohl říct na vysvětlenou, že se stal sahadžajogínem nebo něco takového. Strýc se tedy zeptal: „Co tedy chceš?“ A on odpověděl: „Nic. Mám tě moc rád, to je vše.“ Je to moc hezké to udělat. Je moc pěkné to říct. Neměl by v tom být žádný chtíč, žádný postranní záměr – je to jen pocit oceánu, který se dotýká každého břehu, kde vytváří zvuk – krásný zvuk lásky. A pak se ty vlny vrátí zpátky. Je neustále proudící a působící – nikdy se neunaví. Vím, že narodit se a dělat tuto práci v době kali jugy je velmi složitý úkol, ale pro mě nebyl. Cokoliv se stalo, jakkoliv mě lidé obtěžovali, do jakékoliv míry, vypracovala jsem to díky tomuto proudu lásky. Chodívala jsem na každé místo, kdekoliv a kdykoliv to bylo možné, jakýkoliv byl můj zdravotní stav či cokoliv, nedělala jsem si nejmenší starosti a moc jsem se z vás všech radovala. A když tam byli jeden či dva nepříjemní lidé – na tom nezáleželo. A tak, když o mně říkáte všechny tyto věci, oči se mi zalévají slzami. Nevím, co dál říct. Myslím tím, že je to něco, co bych ráda, abyste vy sami uskutečnili, abyste to sami získali – takový život, kterým jen proplouváte na vlnách své lásky. Nechť vám všem Bůh žehná!