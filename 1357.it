Shri Ganesha Puja, Riffelberg (Svizzera), 2 Settembre 1984.

La mia gioia per essere venuti a venerare questa montagna sacra che abbiamo chiamata Ganaraj, è sconfinata. Talvolta le parole non sono sufficienti per esprimere l’effusione della vostra gioia.

Io vengo a voi come simbolo di vostra Madre, ma il primo figlio creato è stato Shri Ganesha. In seguito, quando fu creata come simbolo della maternità, la Madre Terra generò molti (simboli di) Shri Ganesha in questo universo. Nel cosmo, l’astro chiamato Marte, è Shri Ganesha. Tutti questi simboli sono stati creati perché voi, Sahaja yogi, li riconosceste. Riconoscere tutti questi simboli è più facile se si è anime realizzate. Nel passato, molto tempo fa, ci sono state molte grandi anime realizzate di altissima qualità che li hanno riconosciuti, che hanno scoperto i simboli di Shri Ganesha.

L’India rappresenta la forma in miniatura di tutta la terra, della Madre Terra. Nel triangolo del Maharashtra abbiamo otto Ganesha che emettono vibrazioni e sono stati riconosciuti dai grandi santi del Maharashtra. Come avete visto, per grazia di questi grandi santi, soprattutto il Maharashtra ha dato alla luce esseri umani dotati di Shraddha, la più alta espressione dell’emozione e dell’animo. Con questa visione elevata nell’animo, ogni volta che essi vedono qualcosa di natura sublime, i loro pensieri si rivolgono a Dio. Grazie ai santi di questo Stato, la gente ha questa sensibilità e questo impulso.

Sfortunatamente, in Occidente dove la Shraddha è qualcosa di molto superficiale, ogni cosa di questo tipo attira le persone verso qualcosa di molto superficiale, di molto immorale, impuro, profano. Invece di arrendersi al Sublime e gioire della grandezza del Sublime, si dedicano a cose molto carnali, relative ai sensi. Ma la gente che vive in modo semplice nei villaggi, a contatto con la natura, deve essersi resa conto dell’importanza di questa montagna sacra.

Migliaia e migliaia, milioni di anni fa, la Madre Terra iniziò a produrre il suo Ganesha. All’inizio, laddove ora si erge l’Himalaya, c’era un immenso oceano. L’Himalaya, a poco a poco uscì orizzontalmente da quell’oceano, come un lingam di Shiva che è l’espressione, la manifestazione degli animali i quali hanno il cervello piatto. Ma, quando l’Himalaya iniziò ad emergere dal mare, la Madre Terra fu spinta ai lati e si può dire che iniziò a fare delle pieghe al suo sari. Quando questo movimento ebbe inizio, il sari produsse onde di vibrazioni tali che esso crebbe fino a diventare come Shri Ganesha. E, all’inizio, era ancora dello stesso tipo orizzontale.

Molto più tardi, si formarono ancora altre pieghe, quando il cervello umano iniziò a sviluppare l’ego. Tutta questa terra fu spinta verso l’alto ed altra terra vi si sovrappose in modo da formare un vertice. Il superego fu spinto dentro e portato al culmine. Ciò corrisponde al cervello umano, poiché l’intero universo è rappresentato anche nel nostro corpo. L’asse centrale della Madre Terra funzionò da colonna vertebrale. Con questo avvenimento  nell’Himalaya, si creò anche una grossa spinta su tutte le montagne che dovevano essere create come Shri Ganesha ed esse assunsero la loro forma definitiva. E fu creato l’apice.

La Madre Terra, in qualità di Gauri, creò tutti questi Ganesha. All’altra estremità di queste catene deve esserci la montagna più alta, perché è stata spinta al massimo. Il Monte Bianco dovrebbe essere più alto di questa. Quando l’Himalaya fu spinta verso l’alto, arrivò fino ad un certo punto, e poi le onde crearono un Ganesha di una certa altezza, non troppo alto. La spinta fu più sul lato destro: vedete ad esempio che l’ego si espresse nel Monte Bianco. E sul lato opposto fu creato un altro Ganesha, dall’altra parte vicina a Darjeeling. Quindi, Shri Ganesha fu espresso anche a Darjeeling in cui trovate lo stesso tipo di rosso. Ho visto un altro Shri Ganesha creato a Delfi dove si dice si trovi il Nabhi della Madre Terra.

Anche quando viene creato il lingam di Shri Shiva, assieme ad esso viene creato sempre uno Shri Ganesha, come ad Amarnath, dove una goccia d’acqua cade su un’area particolare creando il lingam. Poi, un’altra goccia cade su un altro lato e crea proprio le sembianze di Shri Ganesha.

L’oceano è il Padre, e la Madre Terra è vostra Madre. Ma quando la Madre Terra diventa la montagna si chiama Padre. Il motivo è che Lei, a quell’altezza, può attrarre il Padre sulla sommità della sua (di Lei) testa, sotto forma di neve o pioggia. È così che una Madre diventa il Padre e può svolgere, dunque, la funzione completa di padre e di madre. Soltanto in questa condizione, Gauri, la Figlia delle Montagne, concepì Shri Ganesha senza l’aiuto del Padre, immacolata. La purezza della neve è assoluta, ricopre la Madre Terra e dà forma all’innocenza. Tutta la sporcizia e l’impurità che si riversa nell’oceano è purificata dal sole, che è anch’esso Shri Ganesha, e che è portato sulla cima delle colline e delle montagne per coprirla. Ma per Ganesha è un grande problema esistere in un Paese che non lo venera, che non ha alcun senso del rispetto. Vi è sempre stata l’aspirazione alle scalate per ambizioni molto egoistiche, di basso livello ed esteriori.

Quando vedete montagne come queste, il pensiero che dovrebbe nascere in un essere umano virtuoso dovrebbe essere: “Oh Dio, io posso vederti in questa forma sublime, come potrò vincere la mia ignoranza? Come scalerò la mia montagna di arroganza per contemplarti?”
Ma per una mente egoista, la montagna è per la gioia degli occhi, la gioia che non è vera Gioia, ma una specie di piacere degli occhi. Il loro ego si sente sfidato e vogliono scalare le montagne per poter proclamare: “Noi siamo più in alto di voi!”.

Abbiamo l’Himalaya da migliaia e migliaia di anni, in India, ma nessuno ha mai pensato di scalarla! Quando arrivarono gli inglesi, iniziarono a farlo loro per primi. Poi i francesi, i portoghesi, gli spagnoli, lo fecero tutti e gli indiani li guardavano perplessi: “Ma che stanno facendo? Perché vogliono scalare le montagne? È meglio guardarle da lontano e adorarle, piuttosto che scalarle e morire”.
Ma questa mente egoista può andare oltre, come è accaduto in Svizzera dove sciano su queste montagne, scendono per i pendii; scendono in qualsiasi modo! E si rompono le gambe. Ho detto ad un Sahaja yogi che voleva venire qui a sciare: “Non andarci, non è permesso da Sahaja Yoga”. E ritornò con le gambe rotte.

In ogni modo anche i giochi sono soltanto una soddisfazione dell’ego. Posso capire i bambini piccoli che vanno su una slitta, ma grandi uomini adulti che si muovono così per ore, non hanno altro da fare? Ciò dimostra che non hanno alcuna maturità, sono ancora bambini sciocchi che giocano con la neve.

Facendo tutte queste cose, accade che i luoghi sacri diventino simili a cimiteri! Pensate, invece di mettere fiori su Shri Ganesha mettete corpi morti sul Suo corpo. E sciando infilate queste unghie dure nel corpo di Shri Ganesha! È vero! Non esiste alcun senso di rispetto. Forse non rispettiamo noi stessi, non siamo abbastanza maturi. La prima cosa che dovrebbe accadere è giungere le mani davanti a Shri Ganesha e limitarsi a guardare. Solo questo dovrebbe accadere a tutti i Sahaja yogi.

Per avere questo rispetto occorre sviluppare l’innocenza; se non siete innocenti non potete avere rispetto. E nell’innocenza non pensate di essere i più saggi di tutti facendo apparire tutti stupidi. Non fate giochi né umiliate la gente. Ma questa è la parte peggiore, ho visto gente che gioca anche dopo essere venuta in Sahaja Yoga! Spettegola e riferisce cose sbagliate di ogni tipo che io non ho mai detto! Ho sentito tante di quelle cose che mi stupisco di come i Sahaja yogi possano inventare tali chiacchiere. È questo il modo in cui Ganesha si comporterebbe verso la Madre? Affermando, poiché vi considerate grandi: “Madre ha detto così, ed è accaduto questo, è accaduto quello”? L’ego è contro l’innocenza, ed è per questo che la gente fa questi stupidi pettegolezzi che non riesco a comprendere. È così immorale, proprio non riesco a capire.

C’era, per esempio, una signora che nessuno voleva sposare. Ci fu soltanto un uomo che accettò di sposarla e fu così che il matrimonio ebbe luogo. Ora questa donna, o forse qualcuna come lei, ha messo in giro la voce secondo cui lei era la donna più bella, tutti volevano sposarla,  tutti avevano alzato la mano! Io non ho mai chiesto a nessuno di alzare la mano! Non è così! Per niente! Quando l’ho saputo sono rimasta scioccata. Questa donna, nessuno voleva sposarla!

Ci sono cose di ogni genere che vi trascinate dietro dal passato e di cui dovete cercare di liberarvi; diversamente non potete ascendere. Una persona che non sia innocente non può adorare Shri Ganesha. Nella mano destra egli tiene parasha, dovete saperlo, uno strumento terribile con il quale vi taglia la testa con un sol colpo. È come una ghigliottina! Taglia fuori coloro che non sono innocenti, che fanno giochi, trucchi, pettegolezzi, che indulgono in ciò che è immorale. Li taglia fuori. L’innocenza è una cosa molto tagliente, non scende a compromessi; potete vederlo nella vita di Cristo.
Con la sua proboscide (Shri Ganesha) spinge le persone a destra e a sinistra e le scaccia. Sta a guardare per un po’ e, se le persone rimangono ancora tiepide, le butta fuori da Sahaja Yoga.

Nessuno pensi, dopo avere ottenuto la Realizzazione, di poter stare in Sahaja Yoga, se non adotta l’innocenza. L’innocenza vi dà la completa sincerità e Ganesha è il giudice e colui che vi butta fuori dalla periferia. Andate fuori da Sahaja Yoga come una tangente e, quando uscite da Sahaja Yoga, andate sempre più giù e potete anche sviluppare le orribili malattie del Muladhara chakra. Coloro che sono colpiti da lui sono i peggiori; se vi avvicinate a lui state attenti! Affrontate voi stessi, osservate voi stessi, esaminate voi stessi.

Un’altra cosa che mi hanno riferito è che alcuni si ritengono grandi Sahaja yogi mentre non procurano altro che fastidi a Sahaja Yoga! Se un Sahaja yogi di buon senso si mette a dire ad un altro qualcosa di sensato, quest’ultimo scatena il Vishuddhi destro per mettere l’altro sotto forte pressione e dimostrare che: “Tu parli perché il tuo Vishuddhi destro è bloccato”. Molto furbo! Non dovete giocare, perché state danneggiando voi stessi, vi avverto! Coloro che pensano di poter giocare con gli espedienti devono sapere che hanno un nodo scorsoio intorno al collo! Come angeli caduti, ascenderete alle più grandi altezze, per poi affondare nel fango. Quindi cercate di essere onesti con voi stessi.

Qualsiasi problema abbia una nazione, qualsiasi peccato abbia commesso in passato, non dovrebbe essere più un marchio per voi! Se, per esempio, un Paese è stato astuto, voi dovreste essere innocenti. Se provenite da un gruppo di gente astuta, dovete essere innocenti. Se provenite da un clan di criminali, allora dovete essere molto avveduti. Se provenite da una categoria di persone romantiche, dovete essere molto puri! Dovete essere proprio il contrario del peccato che ci affligge. Se siete la luce nell’oscurità, dovete essere brillanti e non scuri, dovete diffondere luce nell’oscurità, nel buio, non farvi avvolgere dall’oscurità! Quindi, se sentite veramente che il passato del vostro Paese è stato di un certo tipo, fareste meglio ad esaminarlo e capire da soli che dovete essere proprio diversi.

Coloro che amano le comodità, dovrebbero farne a meno. Coloro che amano il piacere, dovrebbero farne a meno. Coloro che sono tentati dalle donne, dagli uomini, dal bere e tutto il resto, dovrebbero smettere e farne a meno completamente. Abbiamo peccati più profondi quali l’astuzia, l’aggressività, la furbizia; è necessario studiare tutti questi aspetti e comprendere che ciò che dobbiamo fare per il nostro Paese è, innanzitutto, liberarci di essi completamente, come il loto emerso dal fango. Se il vostro Paese è razzista, allora dovete diventare persone completamente integrate. Dovete essere l’opposto, per elevarvi più in alto degli altri e dare loro una guida appropriata.

Posso dirvi che Shiva tollera una quantità di cose senza senso, poiché ama perdonare, mentre il principio di Vishnu cerca di giocare con questi individui e punirli o ucciderli. Ma il Ganesha Tattwa non scende a compromessi di alcun genere e, quando diventa Ekadesha Rudra, la forma in cui Cristo sta per venire, non ci saranno compromessi, niente ‘Mataji’, niente pianti, discussioni, niente. Shri Ganesha stesso spingerà la gente all’inferno. Quindi state attenti! Oggi, al cospetto di Shri Ganesha dovete fare un giuramento: “Qualunque sia il passato del mio Paese, io farò l’opposto!”.

Per esempio, gli indiani non sono molto bravi con il denaro, nelle questioni di denaro possono essere davvero spaventosi e a volte creano problemi. Quindi occorre capire che dobbiamo essere assolutamente avveduti per quanto concerne il denaro. Non è sufficiente essere soltanto un po’ innocenti, è molto di più, dovrebbe essere evidente che la gente sa che siete innocenti! Ho chiesto a mio genero, che è un uomo onestissimo, se questa potrebbe essere onestà. E lui mi ha risposto: “Potrebbe essere onestà per quanto riguarda un proposito esteriore, ma non è l’essenza dell’onestà”.

È così che dovete essere onesti, nell’essenza. E l’essenza dell’onestà è l’innocenza. L’essenza della sincerità è l’innocenza. L’essenza della bellezza, della gloria, è l’innocenza. E l’innocenza vi dà il distacco completo. Perciò, quando ci inchiniamo a questo simbolo dell’innocenza, dobbiamo renderci conto di ciò che abbiamo fatto a proposito di noi stessi. Qualunque sia stato il vostro passato, liberatevene. Siate proprio l’opposto degli errori del passato. Opponetevi con energia a tutto ciò che eravate prima, quando eravate nell’oscurità. Questo è il segno del vostro carattere e della vostra forza e dimostrerà al mondo che il vostro Spirito, illuminato dentro di voi, vi ha dato questa forza e questa nuova dimensione.
Il secondo giuramento che dobbiamo pronunciare davanti a Shri Ganesha è: “Sarò onesto con me stesso. Non ingannerò me stesso per nessuno al mondo.”

La terza cosa importante riguardo a Shri Ganesha è che per lui non esiste altro Dio all’infuori di sua Madre. E voi conoscete tutti i racconti su Shri Ganesha, su quanto adorasse sua Madre. Perché egli sa che sua Madre è il Potere e che lui è la fonte della vostra saggezza, egli è l’incarnazione della saggezza; e la sua più grande saggezza è che è preferibile adorare la Madre piuttosto che chiunque altro, perché lei è il Potere. Secondo lui, anche se dovete incontrare il Padre, dovete passare dalla Madre e, inoltre, il Padre è soltanto il Testimone. Tutta la Sua (di Shri Ganesha) sicurezza, tutti i Suoi poteri, tutta la Sua bellezza, l’innocenza, provengono da Sua Madre.

Il terzo giuramento che dovete pronunciare, dunque, è: “Poiché per noi nostra Madre è così potente, perché dovremmo temere qualsiasi cosa? Se Lei ci concederà la saggezza, perché dovremmo cercarla altrove?”
A volte io appaio molto innocente, ma la mia innocenza è intelligenza pura, è questo il motivo per cui le persone impiegano del tempo per accettarlo. Ma le persone simili a Shri Ganesha, che sono le più sagge, si accorgono del trucco!

L’altro giuramento che dobbiamo fare oggi è che rispetteremo tutti i Sahaja yogi dal profondo del cuore, poiché sono stati creati a immagine di Shri Ganesha. Non li scherniremo, non li derideremo. Finché sono in Sahaja Yoga dobbiamo rispettarli. Possono essere espulsi, possono uscirne, ma finché ciò non accade, non imponete il vostro ego agli altri. Non pensate di sapere ogni cosa. Non pensate di capire tutto. Rispettate ogni persona, non per ciò che ha letto o per ciò che ha appreso, ma perché è una grande anima.

Sento che tutto l’Occidente soffre della semplice malattia di non saper rispettare nessuno. Qualunque cosa non si adatti alla loro mentalità non l’accetteranno mai né la rispetteranno. Con il loro ego vogliono giudicare e condannare chiunque. Finitela, dunque! E ditevi: “Io non so nulla. Ero uno stupido pazzo con il mio ego”. Diventate umili nel cuore, aprite il vostro cuore e amatevi l’un l’altro. Rispetto e amore sono le due cose che dovete promettere a Shri Ganesha. Se non ci riuscite, la vostra ascesa diventerà molto difficile.

Che Dio vi benedica!

Oggi vi ho parlato di Shri Ganesha, soprattutto perché abbiamo celebrato molti matrimoni. Ed ora metterete al mondo dei bambini. Ma non mettetevi in testa che vi sia nato Shri Ganesha. Ho visto che alcune persone hanno queste idee folli.
Essi sono affidati a voi e dovete averne cura. Devono innanzi tutto svilupparsi sino al livello di Shri Ganesha. Dovete plasmarli in questa forma e dare loro più pace, maggiore attenzione. Sento che se i bambini, da piccoli, non sono massaggiati abbondantemente, diventano molto irrequieti.

Quindi è importante capire come procurare tutto il benessere al bambino e averne cura, ma senza viziarlo.
È una grande benedizione di Shri Ganesha, poiché è lui che crea il bambino nel grembo materno. Egli sceglie l’aspetto, il colore, ogni cosa. Grazie ai suoi poteri magnetici egli fa in modo di attrarre i geni giusti. Fa tutte queste cose importanti per voi. Lavora sempre, senza sosta. Lavora molto ed è pieno di gioia; non si lamenta mai. È un tale sostegno per sua Madre! È per questo che è definito il supporto della Kundalini.

Anche quando fu creato Cristo, fu detto: “Tu sarai il supporto dell’universo…”.
Anche voi tutti siete il mio supporto. Ma dovete essere dei  supporti robusti perché io sono una persona molto grande! Quindi per sostenermi dovete essere molto forti e retti, perché vi ho creati ad immagine di Shri Ganesha.

Che Dio vi benedica!

