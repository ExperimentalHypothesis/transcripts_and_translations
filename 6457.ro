Shri Sadashiva Puja

14.03.1994, Delhi, India

Este o mare bucurie să văd că s-au adunat oameni din întreaga lume pentru a-L venera pe Shri Shiva. De fapt, putem spune că astăzi îl vom venera pe Shri Sadashiva. Așa cum știți, există o diferență între Shri Sadashiva și Shri Shiva.

Shri Sadashiva este Dumnezeu cel Atotputernic și El este martorul jocului Mamei Primordiale. Legătura dintre Shri Sadashiva și Mama Primordială, Shri Adi Shakti, este la fel ca cea dintre lună și lumina lunii sau ca cea dintre soare și lumina lui. Nu putem înțelege o astfel de relație în ființele umane, în căsătoriile lor sau în relațiile lor. Deci, orice creează Shri Adi Shakti, din dorința lui Shri Sadashiva, El este martorul acelei creații. Iar când privește acea creație, El este martorul ei în întregime, incluzând toate detaliile. El este martorul întregului univers, precum și al Mamei Pământ, al întregii creații înfăptuite de Shri Adi Shakti. Puterea Sa este aceea de a fi martor, iar puterea lui Shri Adi Shakti este Puterea Atotpătrunzătoare a Iubirii. Deci Dumnezeu Atotputernic, Tatăl Primordial putem spune, își exprimă dorința - Iccha Shakti - în forma Mamei Primordiale, iar Ea își exprimă puterea în forma iubirii. Deci relația dintre Shri Sadashiva și Shri Adi Shakti este de înțelegere absolută, este foarte profundă. Și în orice creează Shri Adi Shakti, dacă Dumnezeu vede vreo problemă sau dacă există cineva, în special ființe umane care încearcă să îi împiedice munca sau chiar și ființele celeste, care nu sunt zeități, dacă încearcă să-și manifeste egourile, El este Cel care le distruge. Deci Shri Sadashiva este cel responsabil de puterea distrugerii. El este reflectat în inimile ființelor umane, El pulsează în întreaga creație. Acea pulsație însă este energia Mamei Primordiale. Iar El poate distruge absolut orice, orice se opune planurilor lui Shri Adi Shakti.

Shri Adi Shakti este iubire, Ea iartă și iubește, Ea își iubește creația, vrea ca această creație să prospere, să se înalțe la nivelul pentru care a fost creată. Ea vrea ca ființele umane să se ridice la acel nivel la care să poată intra în împărăția lui Dumnezeu, împărăția lui Shri Sadashiva, unde există beatitudine, iertare și bucurie. Acest lucru este posibil doar dacă voi căutați cu adevărat și dacă aveți,de asemenea, dorința înnăscută de a fi în împărăția lui Shri Sadashiva. Această dorință reprezintă de fapt reflectarea Mamei Primordiale în interiorul vostru. Această dorință există; există însă și alte dorințe, lumești, care frânează progresul evoluției voastre. În Sahaja Yoga nu încercăm niciodată să ne învingem dorințele devenind asceți sau fugind de acasăsau orice altfel de lucruri au fost sugerate.

Primul lucru care se întâmplă în Sahaja Yoga este faptul că voi primiți lumina Spiritului. Spiritul este reflectarea lui Shri Sadashiva în noi. În acea lumină El vă arată, vă arată doar, calea. Spiritul este asemeni unei lumini care arde și care vă arată calea. Pe acea cale voi înșivă deveniți atât de înțelepți, încât mergeți pe calea virtuții, încât mergeți pe calea dreptății. Asta pentru că reușiți să vedeți tot ce este distructiv în lumina Spiritului vostru, începeți să renunțați la tot ce este distructiv. Nu trebuie să vă mai zică nimeni să renunțați la un lucru sau altul. Voi înșivă realizați ce este greșit și renunțați la acele lucruri. Asta am înțeles Eu despre ființele umane, pentru că în ziua de azi oamenii sunt într-o iluzie totală, sunt într-un conflict permanent, zbătându-se chiar și să existe. În aceste circumstanțe, totul ar fi eșuat dacă ați fi devenit asceți, dacă v-ați fi retras în Himalaya și așa mai departe. Dacă e nevoie să faci ceva pentru marea masă de oameni, trebuie să fie ceva radical și, din fericire, Eu am putut găsi o cale prin care voi să puteți germina, să vă primiți Realizarea.

Ei bine, unii dintre cei care și-au primit Realizarea trebuie să înțeleagă anumite lucruri, pentru că, așa cum știți, sunt mulți care și-au primit Realizarea - nu știu câți, nu țin evidența. Ceea ce le lipsește însă este abandonul. Este jenant să spun asta, dar este un adevăr. Aceasta este singura condiție în Sahaja Yoga modernă, aceea de a vă abandona cu adevărat. Dacă începeți să vă folosiți creierul, dacă începeți să folosiți alte metode pentru a înțelege Sahaja Yoga - nu veți putea s-o faceți. Trebuie să vă abandonați, așa cum islamul nu este altceva decât abandon - cuvântul islam înseamnă abandon. Dacă cineva nu are acest abandon, este imposibil să-l stabilizezi în împărăția lui Dumnezeu. Abandonul nu înseamnă să-ți părăsești familia, copiii sau casa, căminul, proprietățile.

În Sahaja Yoga abandonul înseamnă să renunți înainte de toate la ego, iar apoi să renunți la condiționări. Spre exemplu zilele trecute am cunoscut un domn, care se simțea foarte rău. Prin urmare l-am întrebat: „Cine este gurul tău?”. Mi-a spus numele unui guru. I-am spus: „Nu te-a ajutat cu nimic. Vei renunța la el?”. „Chiar mâine.”, Mi-a răspuns el. „De ce nu astăzi?” - l-am întrebat. „Astăzi atunci” - a încuviințat el. „Dar trebuie să arunc toate lucrurile de la el. Așa că voi renunța abia mâine”, „Bine, așa să faci!” - am zis Eu. „Ce să arunc, Mamă?”, „Aruncă tot ce foloseai pentru a-l venera. Aruncă-le.” Atunci el s-a uitat prin toată casa și a găsit toate lucrurile pe care le folosea pentru a-l venera, le-a strâns pe toate și le-a aruncat în mare, spunând mării: „Îmi pare rău, am suferit mult din cauza acestui om, te rog să nu suferi și tu!”. Deci dacă nu aveți această inteligență pătrunzătoare, nu puteți renunța la astfel de lucruri. Vă atașați de ele. Cunosc mulți cărora le e foarte greu să renunțe la condiționări. E un lucru mai dificil decât renunțarea la ego, să renunțați la condiționările lumești și la stratagemele voastre.

Mai întâi, oamenii au condiționări de genul că s-au născut în India, Anglia sau în orice altă țară. După ce încep să practice Sahaja Yoga, am văzut că majoritatea încep să vadă ce e rău în privința concetățenilor lor, a țării lor, ce e greșit în religia lor, în cărțile pe care le citesc. Încep să vadă imediat cu claritate greșelile, tot ce este rău. Și de oriunde ar fi ei, toți se amuză pe seama acestor greșeli. Nimeni nu spune: „Nu, nu, nu, fiind englezi, suntem cei mai buni!”, „Suntem ruși, deci suntem cei mai buni”, sau „Suntem indieni, deci suntem mai presus de toți”. Imediat văd ce e rău cu oamenii din țara lor și de ce acești oameni nu-și primesc Realizarea.

Pe de altă parte, simt o mare compasiune și îmi spun: „Mamă, atât de mulți oameni nu și-au primit încă Realizarea. De ce să nu încercăm să le-o dăm?”. Este dubla acțiune a acestei lumini. Mai întâi, știți că există lumina și că ați devenit lumina. Deci oriunde vă îndreptați atenția, începeți să vedeți realitatea și atunci înțelegeți condiționările țării voastre, ale societății în care trăiți, vă deziceți de tot ce este greșit, nu vă mai identificați cu aceste aspecte.

Însă, cel mai important lucru este, așa cum am spus, abandonul. Prin abandon, dezvoltați practic o stare prin care deveniți un sanyasi (ascet), în interior. Asta înseamnă că nimic nu vă poate domina; un sanyasi este o persoană care e mai presus de orice. Nu poate dezvolta nicio dependență. El doar privește lucrurile și știe totul despre ele. El știe totul deși poate nu va spune nimic și de asemenea, nu va face nimic greșit. Este atât de detașat încât doar în acea detașare poate vedea ce este greșit la oameni. Începe să vadă în familia lui, în tot ce este în jur, peste tot, începe să vadă ce este greșit Și nu se identifică cu acele lucruri - foarte surprinzător. Am văzut asta, de exemplu, când am fost în Turcia. În Turcia, am cunoscut un domn care conducea un mare hotel elvețian. A venit la Mine și Mi-a spus: „Mamă, dați-mi Realizarea”. Am fost uimită, fiindcă nu văzusem niciun elvețian atât de nerăbdător să-și ceară Realizarea; foarte surprinzător să ceară Realizarea în Turcia. I-am dat Realizarea, iar el a spus imediat: „Nu mă mai întorc în Elveția”. Imaginați-vă! Vedeți, e atât de clar că această lumină vă înzestrează cu o înțelepciune și un echilibru extraordinare. Presupunând că mergeți și nu vedeți drumul, atunci puteți cădea. Dacă însă există o lumină cât de mică, puteți vedea calea. Și asta a făcut de fapt Sahaja Yoga pentru voi: v-a dat o luminiță. Acea luminiță a fost suficientă pentru ca voi să renunțați la foarte multe lucruri.

De cealaltă parte se află egoul. Egoul este un lucru foarte subtil la ființele umane. Nu știu cum îl dezvoltă, dar o fac. Iar unii au un ego atât de ușor de înșelat, încât la cea mai mică provocare răbufnește, se înfurie foarte tare pentru lucruri neînsemnate sau dacă găsesc pe cineva pe care să-l poată domina, o vor face. Ei bine, atunci când începeți să vedeți acest ego, începeți să vă amuzați pe seama voastră și vă întrebați: „Ce se întâmplă cu mine?”. Egoul nu este asemeni condiționărilor care vin din exterior, ci este ceva care vine din interior. Poate lua naștere din orice. Ființele umane dezvoltă ego din tot felul de lucruri fără sens. Am cunoscut o doamnă cândva, care era foarte mândră și nu zâmbea deloc. M-am întrebat: „Ce se întâmplă cu această doamnă? Ce poziție are?”. Mi s-a spus: „Știe să facă păpuși, de aceea este atât de mândră”. Am întrebat: „E atât de mândră pentru că face păpuși?”. „Da, poate să facă păpuși și se crede specială.” - Mi s-a spus. M-am mirat: „Ce e special în asta? Oricine poate face păpuși. Ce e așa de grozav?”. „Ea crede totuși că e grozavă pentru că știe să facă păpuși!” Deci indiciul unui om egoist este că devine din ce în ce mai stupid. E atât de prost, încât atunci când vorbești cu el rămâi uimit, că fără să plătești nimic ai ocazia să vezi un bufon, care își prezintă toate numerele. Este foarte surprinzător - adică întâlnești un om egoist și îl privești doar lăudându-se: „Eu am făcut asta, eu, eu, eu...”. Apoi începi să te uiți la persoană și să te întrebi: „Ce e cu el? Nici măcar nu îi e rușine să spună lucruri ce n-ar trebui spuse”. Apoi ei se laudă chiar și cu viața păcătoasă pe care o duc. Duc o viață desfrânată, sunt afemeiați, bețivi și așa mai departe. Apoi încep să se laude și cu asta: „Am băut atât de mult în acea zi; eram cu cinci femei”. Încep să se laude și cu asta.

Deci un om egoist nu știe ce este rușinea. Va vorbi întruna despre lucrurile lipsite de sens pe care le face și toată lumea va spune: „O, Doamne, cu cine vorbim!”. Și pe urmă, astfel de oameni găsesc o justificare pentru tot ce fac. I-am spus unui domn: „Ai avut un infarct atât de grav. De ce mai bei? Renunță la băutură!”. „Dar chiar și acest domn Kirloskar din Pune, care are 95 de ani cred - chiar și el bea!” - Mi-a replicat el. „Dar tu nu ești Kirloskar” - i-am spus. „Și chiar dacă bea, la ce-i folosește? Ce câștigă din asta?”. „Nu, nu, e foarte bine. Pentru că bea, totul îi merge din plin”. „Îi merge bine pentru că bea?”. Dar nu au nici măcar o judecată elementară, simpla judecată elementară. Iar, în general, chiar și în țările în care se bea mult, nu am văzut niciodată să se ridice o statuie pentru cineva mort din cauza consumului de alcool, niciodată. Nu am văzut în nicio țară ca cineva să fie lăudat de oameni, pentru că a avut zece femei sau pentru că a murit din cauza consumului de alcool. Până acum! Nu știu până unde pot ajunge oamenii în egoul lor. Ei bine, acest ego se răspândește foarte mult în timpurile moderne, atunci când oamenii încep să spună: „Îmi place asta!”, „Nu-mi place asta!”. „Ce anume nu-ți place?”, „Nu-mi place acest sari, nu-mi place genul ăsta de haine, nu-mi place asta”. Dar cine ești tu de fapt? Nu tu vei vedea aceste haine, ci ceilalți. Deci ce contează dacă îți plac sau nu? Dar e ceva foarte comun printre cei tineri să spună: „Îmi place”. Iar acesta este semnul unei distrugeri totale. Și asta pentru că egoul nu numai că vă face proști... Priviți cum se îmbracă oamenii în aceste zile! Iar noi îi considerăm foarte proști și asta pentru că ei spun: „Îmi place, ce vrei?”. Orice le place, spre exemplu, dacă vor să meargă în cap, vor spune: „Îmi place, ce e rău în asta?”. Cu ajutorul egoului putem explica tot felul de stupidități.

Deci cei care își primesc Realizarea, într-un fel sau altul, slavă Domnului, își văd egoul: „Egoul meu e cel care vorbește”. Apoi încep să râdă de ei înșiși, fac haz de ei înșiși: „Ăsta a fost egoul meu”. Dar în Sahaja Yoga există și oameni cărora le spun: „De ce nu te duci să organizezi asta?”, „Voi dezvolta ego, Mamă”. „Cum așa?” - am întrebat. „Voi dezvolta ego, de aceea nu vreau să organizez”. Cum să vă crească egoul? Dacă vă vedeți egoul - să zicem că vedeți ceva care arde în fața voastră, vedeți focul, cum v-ați putea arde atunci? Acesta e însă un mod foarte subtil de a evita munca în Sahaja Yoga, spunând: „Nu, îmi va crește egoul”. „Bine, dezvoltă ego. Voi avea Eu grijă de el. Hai să vedem ce se întâmplă”. Deci există tot felul de lucruri care fac ca o persoană să devină neroadă și stupidă.

Vreau să spun că nu știu câte vă pot spune astăzi. Am văzut însă că astfel de lucruri sunt foarte comune și în căsătorii. Îmi vor spune: „Mamă, m-am căsătorit atunci cu această fată, însă acum cred că n-ar fi trebuit să mă căsătoresc cu ea”. Dar în acel moment ce ați gândit? De ce v-ați căsătorit atunci? Trebuie să vă spun aceste lucruri, pentru că Mă confrunt cu tot felul de probleme generate de acest ego stupid, idiot. Trebuie să vedeți clar cum acționează acest ego în interiorul vostru și cum vă menține la un nivel inferior. Deci când vorbim despre ascensiune, vorbim despre o viață mai înaltă. Trebuie să devenim sanyasi, asemeni lotușilor care ies din heleșteu și pe care nu poate să rămână apă. Nici pe frunzele de lotus, apa nu poate sta. Exact așa trebuie să devenim. Nu trebuie să purtăm veșminte de sanyasi, nimic de genul ăsta, dar în interior apare o atenție plină de detașare, care localizează problema imediat, atât în interiorul vostru, cât și în afară. Și de asemenea, în Sahaja Yoga, știți cum să depășiți acea problemă. E un sistem extrem de eficient. Pentru asta însă, din nou, pentru a atinge acest nivel, trebuie să deveniți Shiva în interior, însemnând să deveniți detașați. Asemeni lui Shri Shiva care este complet detașat, trebuie să deveniți și voi detașați. Detașarea vă va da aceeași înțelepciune pe care o are Shri Shiva. Shri Shiva sau mai bine zis Shri Sadashiva privește munca lui Shri Adi Shakti în tăcere. El nu devine mândru, nu dezvoltă un gen de ego: „Să vedem acum ce face Iccha Shakti a Mea” - nimic de acest fel. El doar privește. Dar când vine vorba de distrugere, dacă vede că ceva aduce prejudicii muncii lui Shri Adi Shakti, El distruge imediat, înlătură acea parte. La fel trebuie să fim și noi. Trebuie să vedem viața noastră ca pe un mare câmp. Cum ne considerăm noi pe noi înșine? Am văzut persoane care spun: „Ei, și ce? Sunt Sahaja Yoghin!”. Nu poți vorbi astfel dacă ești cu adevărat Sahaja Yoghin. „Sunt Sahaja Yoghin”, ar trebui spus cu mâinile împreunate. Modul în care vă comportați, în care vorbiți, tot ce faceți trebuie să arate că sunteți o persoană extrem de umilă. Dacă nu este așa, asta înseamnă că ați căpătat un ego dublu în Sahaja Yoga. Așa cum știți, Shri Shiva este cunoscut pentru inocența Sa, pentru simplitatea Sa, pentru puterea Sa de a ierta. El iartă. Îi iartă pe rakshasas, iartă pe toată lumea - asta este calitatea Lui. Dar nu cruță pe nimeni care este împotriva Mamei Primordiale. Deci trebuie să înțelegeți că asta este calitatea Sa.

Când vorbim de abandon, asta nu înseamnă să abandonăm ceva exterior. Ce sunt aceste lucruri? Sunt doar niște pietre. Deci ce abandonați? A vă abandona înseamnă să vă purificați complet, să deveniți complet detașați. Detașarea este singura cale prin care vă puteți înălța. Unii se îmbolnăvesc și fac un mare caz din asta: „Sunt bolnav, toată lumea trebuie să știe că sunt bolnav, bolnav.” Dar dacă ești Sahaja Yoghin, te privești doar și îți spui: „Deci sunt bolnav. Bine. Să vedem”. Ca pe o pată. Priviți doar. „Sunt bolnav. Deci ce se întâmplă acum? Temperatura crește, apoi scade” - este doar o atenție jucăușă, plină de voioșie. Când am venit aici aveam temperatură, dar nimeni nu și-a dat seama că am avut temperatură. Eram așa obosită la căsătorii, dar Mi s-a zis: „Nu păreți obosită”. Am spus: „Bine, nu sunt obosită”. În același mod trebuie să jucați și în viața de zi cu zi. Viața e doar o piesă de teatru și această piesă trebuie, de asemenea, văzută în lumina înțelepciunii. Nimic nu e într-atât de serios, pentru Sahaja Yoghini nimic nu e atât de serios. Însă ei devin foarte serioși și emfatici. Există multe lucruri pe care trebuie să le învățăm. Când îl venerăm pe Shri Shiva, îi aducem laude: „Tu ești una, alta, ești...” Când Mă venerați pe Mine, îmi aduceți laude, de asemenea. Eu nu sunt conștientă de tot ceea ce spuneți. Dar dacă voi spuneți asta, bine, în regulă. „Tu ești asta, Tu ești cealaltă” - o mie de nume ale lui Shri Shiva, o mie de nume ale Zeiței, o mie de nume ale lui Shri Vishnu. Acestea sunt numele Lor pe care le venerați. Cum rămâne cu voi însă? Câte nume puteți avea? De fapt, când rostiți numele acestor Shakti în timpul Pujei, Ele se trezesc și în interiorul vostru, fără îndoială. După Puja, simțiți acest lucru, dar, cu toate astea, nu le folosiți. Am văzut pe mulți venind la Puja și dobândind acele puteri în interior, aceleași puteri. Dar până să plece s-au pierdut, s-au dus. Deci abandonul mai are și un alt aspect: calitatea de a vă asuma, calitatea de a vă asuma: „Sunt Sahaja Yoghin și pot să absorb toate aceste puteri în interiorul meu”. Deci, pe de o parte, este nevoie de abandon. De ce să vă abandonați? Pentru a absorbi. Atunci când vă abandonați, absorbiți în mod automat. Dar odată ce ați absorbit, trebuie să mențineți și să vă asumați în interior, să știți că aveți aceste puteri. În această privință Sahaja Yoghinii eșuează cel mai mult.

La început, niciun Sahaja Yoghin n-ar fi atins pe nimeni, n-ar fi ridicat Kundalini nimănui și așa mai departe. Abia dacă aveam cincizeci de Sahaja Yoghini pe atunci. Mă gândeam: „Ce să fac? Am pregătit aceste canale și niciunul nu-și ridică nici măcar degetele. Cum voi împlini această muncă?”. Foarte dificil! Odată s-a întâmplat să avem un program în Nasik Road și am stat în Nasik. Sunt cam treizeci de mile de la Nasik până la Nasik Road, cred. Pe la jumătatea drumului am rămas în pană cu mașina și nu venea nicio altă mașină, niciun ajutor, nimic. Nu știam ce să fac. Dar Sahaja Yoghinii au ajuns la timp acolo și văzând mulțimea de oameni care întrebau: „Când vine Shri Mataji? Când vine Mataji?”, insistând atât de mult, au spus: „Nicio problemă, vă vom da noi Realizarea. Luați loc”. Și au dat Realizarea. A fost prima dată când Sahaja Yoghinii au început să-și dea seama că pot da Realizarea, că pot face un lucru sau altul. După aceea, au început să facă asta cu toții. Deci trebuie să vă asumați: „Am aceste puteri, nu le voi irosi, ci le voi folosi, voi avea grijă de ceilalți, nu voi avea grijă doar de mine”. Această asumare trebuie să înceapă să se manifeste în voi. Odată, eram la bordul unei nave, iar un băiat s-a blocat în camera frigorifică și a făcut pneumonie. Căpitanul a venit la Mine: „Băiatul ăsta a făcut pneumonie. Trebuie să aducem un doctor cu elicopterul”. „Dle căpitan, v-am dat Realizarea, sunteți dvs. înșivă un doctor”. „Cine, eu?” - M-a întrebat. „Da, dvs. Dacă doriți, pot veni Eu jos”. „Nu, nu, nu. Spuneți-mi ce trebuie să fac” - a zis el. I-am spus: „Mergeți și puneți-vă mâna pe inima lui - atât”. „Eu?”- a întrebat el. „Da, dvs”. A coborât, și-a pus mâna pe inima lui și băiatul s-a făcut bine. A fost uimit! L-am reîntâlnit acum la o nuntă și era uimit de el însuși: „Pot face asta cu oricine?”, „Da, da, puteți”. Dar dacă nu vă asumați, ci stați jos și meditați, meditați, abandonați totul, ce rost are? Deci ceea ce trebuie să faceți, acum, după ce ați atins stadiul de Shiva, este să începeți să faceți munca lui Shri Adi Shakti. Trebuie să aveți această dorință: „Trebuie să răspândim Sahaja Yoga, trebuie să facem asta”. Dar aveți grijă, uneori puteți fi condiționați, puteți fi egoiști. Urmăriți-vă. Urmărindu-vă, sunt sigură că puteți progresa foarte mult. Sahaja Yoga s-a răspândit - cei care și-au asumat asta, au dat Realizarea peste tot, în fiecare țară.

Deci, primul stadiu, abandonul, este important pentru a atinge nivelul Spiritului vostru, starea de Shiva și Sadashiva. Dar, cel de-al doilea stadiu, este stadiul în care trebuie să vă gândiți la ceilalți. Primul stadiu este numit în sanscrită „vyashti”, însemnând beneficiul individual, obțineți beneficiul individual. Iar apoi devine „samashti”, însemnând colectiv. Trebuie să faceți ca acest beneficiu să devină colectiv. Oamenii care nu și-au primit Realizarea, nimic de genul acesta, au înființat tot felul de organizații și așa mai departe, pe când voi ați obținut totul. Deci acum e important să extindeți această lumină către ceilalți.

Îmi cer scuze că a trebuit să vorbesc în engleză aici. Au venit mulți Sahaja Yoghini din alte țări pentru Shri Shiva Puja, ceea ce nu s-a mai întâmplat până acum. Iar despre Shri Shiva voi știți foarte multe și cunoașteți, de asemenea, și toate istorisirile despre El. Dar care este semnificația lor? Care este esența lor? Care este esența lui Shri Shiva - asta trebuie să știți. Pe Shri Shiva nu-L atinge nimic. Dacă cineva îi spune ceva și apoi își cere iertare, El va spune „În regulă, ești iertat”. Nimic nu-L atinge: laudă sau insultă, fericire sau tristețe, orice ar fi, nimic nu-L atinge. El este Shivaji, complet detașat de absolut orice, complet liber. Cum a zis Adi Shankaracharya: „Shivoham, Shivoham” (Eu sunt Shiva). Deci în timpul lui Adi Shankaracharya s-a vorbit despre „Shivoham”. S-a spus: „Eu sunt Shiva” - în regulă. Iar atingerea acelei stări are loc prin efort individual.

După asta, cea de a doua stare este să lucrați și voi în modul în care lucrează Shri Adi Shakti. Altfel, dacă cea de a doua stare nu e atinsă de asemenea, ce rost are să atingeți starea de Shiva? Stați jos atunci. Dacă Shri Shiva putea face totul, de ce a creat-o pe Shri Adi Shakti? De ce i-a spus lui Shri Adi Shakti: „Tu creează totul. Fă una, alta”. Ar fi putut face totul, dar nu, El a spus: „Există o stare - starea de Shiva”. Când atingeți starea de Shiva, deveniți complet lipsiți de dorințe. Apoi, orice lucru ați face - am văzut că oamenii spun: „Mamă, există o persoană în Sahaja Yoga care spală bani.”. Nu înțeleg, după ce începi să practici Sahaja Yoga, cum să mai speli bani? Sau Mi se spune că cineva își etalează egoul, poziția. Tot felul de lucruri absurde, pe care ei le fac în continuare, chiar și după ce vin la Sahaja Yoga. Există atunci niște blocaje în ei - posibil - însă trebuie să scape de acele blocaje, pentru că atunci când veniți la Sahaja Yoga, atingeți mai întâi starea de Shiva, starea în care sunteți complet lipsiți de dorințe. După aceea trebuie să aveți abandon; după ce vă abandonați total, puteți atinge starea de Shiva Shakti. Starea de Shiva Shakti e starea în care Shiva este absolut detașat. Nimic nu îl poate influența. El nu are nici ego și nici condiționări de niciun fel.

Shri Shiva a venit la propria nuntă călare pe un bivol, cu picioarele de o parte și de cealaltă. Bivolul se mișca în felul lui, în ritmul lui, dar El îl călărea. Când a ajuns la nuntă, chiar și Shri Parvati a simțit: „Cum poate mirele Meu să vină așa?”. Asta pentru că El se bucură, deci de ce ar mai avea nevoie? Acel „baraat” (alai de nuntă) clasic în care mirele e pe cal și toți merg în urma lui, nu e pentru Shri Shiva. În „baraat” al lui Shri Shiva, sunt oameni cu un singur ochi, oameni fără dinți - în alaiul Său sunt astfel de oameni. Asta pentru că El nici măcar nu realizează cine sunt acele persoane, ce haine poartă, dacă au doi ochi sau unul, dacă e vreun om nebun sau un om stupid în acel alai sau dacă cineva este pe jumătate dezbrăcat - toate aceste lucruri nu contează pentru El. El este complet lipsit de dorințe, prin urmare, invită pe oricine-i apare în cale să se alăture alaiului Lui. Altfel, când oamenii merg într-un „baraat”, poartă haine alese, se comportă într-un anume fel, merg călare pe un cal și cel mai mic neajuns în aceste aranjamente le provoacă supărare. Pentru Shri Shiva nu e așa. El este însoțit de orice fel de oameni, El fiind complet lipsit de dorințe, fiind complet inocent, inocent pentru că mintea Lui nu e tulburată de astfel de lucruri. O persoană inocentă nu se uită la așa ceva. Am văzut că mulți când se duc acasă la cineva, se uită la covorul din casă. Ați venit să vedeți covorul sau să vedeți acea persoană? Dacă văd o doamnă, vor comenta ce sari poartă. Dacă veniți să vizitați pe cineva, trebuie să ajungeți la esența (tatwa) acelei persoane, să încercați să experimentați natura ei. Acest aspect este ignorat, în schimb se uită la ce poartă persoana, ce are în casă, una, alta. Acest gen de atenție, de a privi superficial lucrurile nu este stilul lui Shri Shiva. Priviți modul în care trăiește El - a plecat și s-a stabilit în Himalaya. Nu îi pasă de nimic - „Ce dacă cineva spune că trebuie să fiu așa, că trebuie să am una sau alta” - nimic de acest fel. Când I-a murit prima soție, El a luat-o în spate și a plecat. Cine ar face așa? Nimeni nu ar face așa ceva. Toate metodele Lui sunt excepționale, pentru că El este excepțional. El nu are criterii fixe despre nimic, că ceva trebuie să arate doar într-un fel sau altul. Dar dacă priviți în esență, ceea ce crede El că este corect, chiar este corect. Iar ceea ce simte El că este greșit, chiar este greșit. Principiile Lui nu se schimbă. El i-a dat-o chiar și pe soția Sa lui Ravana. Ați putea spune: „Este o glumă? Cum să își dea soția lui Ravana?”. Dar El știa că soția Sa e Shri Devi, deci ce putea să-i facă Ravana? Oricui i-ar fi dat-o, Ea este sakshat Shri Devi - prin urmare va pune acea persoană la locul ei, chiar și pe Ravana.

Dar, tendința noastră este să privim toate lucrurile exterioare. Pe măsură ce tendința noastră de a vedea exteriorul se reduce, capacitatea de a vedea în interior se mărește. Oricum ar fi o persoană, pentru voi e în regulă: „se comportă cum se cuvine, vorbește cum se cuvine”. Dar oricare ar fi persoana pe care o întâlniți, ar trebui să-i înțelegeți esența, ar trebui să înțelegeți cum e acea persoană în interior. Acum, există oameni din popor, cu un limbaj necizelat. Ei bine, unii vorbesc într-un fel, alții în altul, însă voi vă enervați. Ar trebui să considerați că așa sunt ei, așa vorbesc ei și nu aveți de ce să vă supărați. Când întâlniți persoane educate, vă lăsați influențați de comportamentul lor superficial, descoperind apoi că v-ați pierdut personalitatea în prezența lor. Deci, tot ceea ce este foarte frumos la suprafață este menit să ne înșele. Iată deci că lăsându-ne impresionați doar de aspectul exterior, atașându-ne de ceea ce vedem la exterior, este un lucru greșit. Ei bine, asta este ceea ce se întâmplă acum în lume și mai cu seamă în țara noastră. Această cultură care vine din afara Indiei este atât de superficială, e o cultură a aparențelor. Dacă nu ar fi fost așa, condiția noastră ar fi fost alta. Bietul Gandhiji a plecat la Londra purtând un dhoti. Cineva i-a spus: „La Londra trebuie să porți costum de haine. Cum te vei descurca?”. Și totuși Gandhiji s-a dus așa.

Orice ar spune oamenii, dacă cineva se îmbracă ostentativ doar ca divertisment, e altceva, dar de îndată ce persoana devine detașată în interior, ea nu va mai fi satisfăcută decât de realitate, de adevăr. Ea va accepta realitatea și aceasta este esența lui Shri Shiva pe care trebuie să o atingeți. Doar când atingeți esența lui Shri Shiva, numai atunci puteți face munca lui Shri Adi Shakti. Dacă începeți să faceți această muncă, fără să fi atins esența lui Shri Shiva, cine va fi impresionat? Însă atunci când voi sunteți „Shiva”, munca făcută de voi poate fi atât de minunată. Orice ar spune cineva, chiar dacă vă adresează insulte, orice ar face, ce importanță are? Asta este ceea ce Shri Krishna numește „Sthita Pragya”. În starea de Shiva, orice se întâmplă, sunteți detașați. Ce importanță are ce spune unul sau altul? Însă esența (tatwa) din interiorul vostru trebuie să fie pură. Esența interioară nu trebuie să fie pătată. Iar dacă în ceilalți este pătată, nu contează - o puteți corecta. Dacă spuneți lucruri rele despre alții, nu și despre voi înșivă, nu vă veți putea corecta. Semnificația abandonului este că, orice lucruri rele aveți în voi, trebuie să renunțați la ele, să le părăsiți, să le abandonați. În cele din urmă, inocența și puritatea din interiorul vostru, care reflectă Spiritul, vă vor umple de bucurie - și asta privindu-le doar. Asta vă va da atâta abilitate, vă va da putere deplină, încât veți fi uimiți: „De unde vine această capacitate?”.

Astăzi trebuie să oferim Puja lui Shri Shiva și o vom face, iar voi trebuie să aveți starea necesară, să fiți complet dedicați. Un alt aspect al dedicării este înțelegerea faptului că ați devenit un suflet realizat, că sunteți unul la un milion care aveți acest dar, această binecuvântare. Întrebați-vă câtă recunoștință aveți, cât de mult munciți pentru asta? Așa ar trebui să gândiți. De fapt, voi ați depășit imaginația Mea, fiindcă nu M-am gândit niciodată că v-ați putea schimba așa de mult. Niciodată nu M-am gândit că ar fi posibil. Luând asta în considerare, sunt uimită de amploarea pe care a luat-o această muncă în lume. Și trebuie să spun că este de apreciat, că oameni care erau pe o cale greșită, care se îndreptau către propria distrugere, s-au înălțat și astăzi sunt cu noi. Este un lucru extraordinar, că avem reflectarea lui Shri Shiva în interiorul nostru, în forma lui Atma, iar asta este o mare binecuvântare. Această binecuvântare se revarsă asupra voastră din plin, trebuie doar să o faceți să crească, să o măriți prin dedicare, iar apoi să o extindeți la nivel colectiv. Sahaja Yoga nu este pentru o singură persoană, nu este pentru ascensiunea unei singure persoane, ci pentru emanciparea tuturor. În aceste timpuri, lumea se află în pragul distrugerii, iar voi trebuie să o salvați. Trebuie să o salvați complet. Asta e responsabilitatea Sahaja Yoghinilor, care, în viața lor, în interiorul lor, în comportamentul lor, în absolut tot, trebuie să reflecte Sahaja Yoga.

Dumnezeu să vă binecuvânteze!