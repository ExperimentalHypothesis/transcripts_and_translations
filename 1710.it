Shri Ganesha Puja, Cabella Ligure, 5 Settembre 1998.

Penso di avervi detto molto su Shri Ganesha e sulla sua natura, ma ancora così tanti tra noi non hanno capito quali siano i suoi poteri e cosa lui voglia.

Per rispettare Shri Ganesha, bisogna capire l’importanza della castità, che non deve essere osservata solo dalle donne ma ancora di più dagli uomini. Se avete rispetto di voi stessi nel vero senso della parola, adotterete un comportamento casto senza nessuna difficoltà; se non lo avete, allora correrete dietro a qualcosa di molto basso, di una qualità molto degradante.

L’abitudine a non osservare il protocollo della castità si sviluppa sin dall’infanzia e dobbiamo stare molto attenti: chi è in uno stato di Ganesha, non dovrebbe mettersi a fare a cose così orribili. Non so da dove arrivino certe idee alla gente. Come vedete, oggi in tutto il mondo c’è una crisi di castità. In occidente specialmente, abbiamo sentito di così tanti casi di abusi sui bambini… ma in un tempio di Dio non bisognerebbe nemmeno citarle queste sporche malattie che hanno attaccato la gente. In India non le abbiamo mai sentite queste cose, non le conosciamo. Indubbiamente la personalità di certi uomini è così deteriorata che non possono fare altrimenti, si può solo metterli in prigione.

Ma per un Sahaja Yogi è molto importante prendersi cura della propria castità. Come vi ho detto ieri, non è necessario che vi troviate una ragazza o un ragazzo da soli: anche questo va contro le regole della castità. Non dico che dovreste permettere ai vostri genitori di decidere, ma lasciate questo compito a Sahaja Yoga, perché voi siete Sahaja Yogi, siete nati a immagine di Ganesha, che infine diventa Cristo.

Quel che è decisivo comprendere è che se roviniamo la nostra castità, allora Sahaja Yoga è molto, molto difficile e non vi darà le benedizioni che dovreste avere. Avete visto ieri persone della Romania e anche dell’Ucraina? Cantavano in modo così bello! Una delle ragioni è che, alla base, sono persone molto molto umili, lo sono diventate così tanto da abbandonare idee senza senso sulla ‘vita sessuale’ e cose del genere. L’umiltà dunque vi insegnerà che non avete rispetto per voi stessi. Nell’Islam si è molto sottolineato quale grande importanza abbia la castità, tanto che Maometto disse che si possono avere quattro o cinque mogli, ma non rapporti con prostitute.

Una volta che la castità comincia a lasciarci, non ci importa più di nulla di quel che accade sotto il sole. Abbiamo visto questo mutamento manifestarsi in molte persone con una posizione sociale molto elevata, e che per questo pensano di essere chissà chi e di poter oltrepassare i vincoli che Gesù Cristo ha riaffermato. Pensano di poter fare quello che vogliono, di continuare a comportarsi male con le donne che dipendono da loro. Anche se lo fanno in segreto, Ganesha vede, e li punisce per quel che fanno.

È una cosa terribile avventurarsi in questo tipo di pericoli, che non sono certo il terreno proprio dei Sahaja Yogi. I Sahaja Yogi devono, prima di tutto, stabilizzare i loro occhi, perché questo riguarda il potere di Gesù Cristo. Ma ho visto che in tutte le nazioni cristiane la gente ha occhi sempre adulteri; molto sorprendentemente, se Gesù Cristo è la loro guida. Questi occhi adulteri non possono rappresentare la castità di Cristo.

Ora, il secondo punto è che il potere di Ganesha può essere manifestato solo se siete saggi, perché è lui che dà la saggezza. La gente non capisce cos’è la saggezza, questo è il grande problema. La cosiddetta intelligenza non è saggezza, può rendervi molto astuti, aggressivi e a volte molto sottili, capaci di ingannare continuamente la gente, dire bugie e fare cose di ogni genere, credendo di essere per questo pieni di successo.

Il successo non è mai il criterio di un Sahaja Yogi. Il ‘successo’ in Sahaja Yoga significa una arresa molto sottile del proprio sé a Sahaja Yoga, cosa rara da trovare se non meditate ogni giorno. È molto importante meditare, quelli che non meditano saranno persi per Sahaja Yoga, perché la vostra saggezza può solo crescere attraverso l’ispirazione interiore, e potete avere ispirazione interiore solo se il potere di Shri Ganesha si manifesta: è lui che vi dà la saggezza.

A che serve la saggezza? A trovare le soluzioni. Soluzioni che diano pace, soddisfazione, calma e dolcezza.  Ed è lui che vi mette di fronte ai problemi. Ieri, per esempio, mi hanno detto che molte persone hanno dovuto soffrire un po’ perché s’è alzato un forte vento che ha fatto volare via le tende. Non c’è bisogno di stare in tenda con questo clima, che bisogno c’è? Non capisco, ma c’è chi non sa vivere senza una tenda. Io posso benissimo dormire all’aperto, anche sulla strada. Non c’è proprio bisogno di fare tante storie su queste cose e di portarsi dietro l’intera casa quando venite qui.

Non ce n’è bisogno. E non dovremmo aver paura delle scomodità. Se volete avere una vita bella comoda e non potete sopportare nessuna scomodità, non siete buoni per Sahaja Yoga. Nei tempi più antichi, le persone andavano sull’Himalaya, stavano in piedi su una gamba sola, pregavano Dio eppure non ricevevano la realizzazione, mentre tutti voi l’avete avuta. Quindi bisognerebbe cercare di non comportarsi come se foste a corte: non c’è bisogno di comodità. Io posso vivere nella comodità e posso vivere in qualunque modo, anche alla mia età. Quel che dovete fare non è praticare l’ascetismo, ma diventare ascetici. Praticare è un fastidio, ma se diventate ascetici da dentro, allora non vi farete infastidire da tante piccole cose qua e là.

Ma il vostro stile di vita è ancora plasmato dal mondo esterno, non abbiamo il nostro mondo, quindi ci muoviamo come si muove la moda. Però, una volta che si cominci a seguire la moda, la saggezza scompare. Non dico mai a nessuno di seguire questa o quella moda, è la vostra saggezza che vi insegnerà come regolarvi, perché siete venuti qui per ascendere, per raggiungere una posizione molto importante nel regno della spiritualità.

Devo sottolineare ancora il potere della saggezza. Prima di fare qualunque cosa, dovreste semplicemente far ricorso alla vostra saggezza e capire se è saggio fare o essere così. Grazie a questa pratica, con assoluta certezza ridurrete la vostra collera, ridurrete la vostra lussuria e ridurrete molto i vostri sensi di colpa, perché quando cominciate a capire che non c’è saggezza nel sentirsi in colpa, la colpa scomparirà.

Inoltre, la cosa peggiore è che abbiamo un grande desiderio di assecondare bramosie di tutti i tipi. Avidità che sparisce non appena capite saggiamente che non ce n’è bisogno. Altrimenti penserete continuamente a voi stessi, alla vostra salute, ai vostri bambini, alla vostra casa, a tutto ciò che si presume sia vostro. Ma la morte prova che non c’è niente che vi appartenga. Siamo arrivati da soli e ce ne dobbiamo andare da soli. Questa è la saggezza che deve essere assimilata. Non potete praticarla, non potete forzarla, ma deve essere assimilata attraverso la vostra spiritualità.

E allora la cosa più grande che accade è la gioia, la gioia della danza di Shri Ganesha. Come quando un bambino danza: si sente così gioioso che anche voi, a guardarlo, vi sentite così. Lo stesso succede quando vi ‘nasce’ dentro un bambino e  cominciate a comportarvi proprio come un bambino, che normalmente non ha senso di lussuria o di avidità, e sa come condividere le cose con gli altri. Questa è la posizione in cui, diciamo, diventate un gana, cioè parte dell’esercito di Shri Ganesha. I gana sono molto potenti e fanno tutto il lavoro del mondo, vivono in questo mondo, ma la sorgente di tutta la loro energia viene dal Divino.

Shri Ganesha è un Omkara, è la prima deità creata dalla Dea, perché è il buon auspicio. Prima di tutto, la Dea ha creato il buon auspicio, per il nostro bene. Noi siamo di buon auspicio grazie a Shri Ganesha. In tutte le case ci sono quelli che creano problemi dal nulla, che non sono persone di buon auspicio. Quelli invece che portano pace, che sono amorevoli, questi sono benedetti da Shri Ganesha. Che saggezza c’è nel litigare?

Dovreste chiedervelo: perché litighiamo? Se avete una natura litigiosa, significa che Ganesha è contro di voi, o che il vostro Ganesha sta dormendo, o comunque che il suo potere non è con voi: non c’è saggezza in quel modo di comportarsi. Da secoli e secoli tutte le grandi personalità, oggetto di generale rispetto, sono sempre state persone molto, molto sagge, non irascibili, che non coltivavano i litigi, e non certo quelle persone che avevano la lussuria come scopo della loro vita. Gente così non sarà mai ricordata dalle generazioni future. Il che poi non è così importante, perché siete molto importanti voi, come Sahaja Yogi.

Siete venuti su questa terra per emancipare tutta l’umanità, quindi lo scopo della vostra vita dovrebbe consistere nell’essere quanto più possibile profondi. Penso che tutti voi conosciate questo scopo, lo vediate, ma non lo mettete in pratica. Vi ho detto, l’ultima volta, che la vostra attenzione deve essere dentro, non fuori; e che non dovreste reagire. Questi comportamenti vi aiuteranno ad essere saggi, ad avere buon senso. E certo non sono sagge quelle persone che tirano fuori il buon senso solo per quel che riguarda i loro comfort, i loro soldi, la loro salute, tutto quel che interessa loro e basta. Un bambino piccolo, ovviamente che sia stato educato bene, si preoccuperà sempre delle altre persone, cercherà quello di cui gli altri hanno bisogno, si domanderà cosa possa renderli felici. Con i suoi semplici metodi cercherà di compiacere gli altri senza guadagnare alcun favore, senza mettere in mostra la sua generosità. Nel vero senso della parola, occuparsi degli altri gli dà gioia. Questo è collettività.

Oggi vi dirò qualcosa di più su questa natura collettiva che viene attraverso gli sforzi di Shri Ganesha, o, possiamo dire, i suoi poteri. Qualcuno mi ha detto che già Einstein ha raccontato qualcosa del genere: la scoperta che se tutti diventate freschi, cosa che avviene sotto le benedizioni di Shri Ganesha, allora diventiamo tutti una cosa sola. Questa è la sua teoria, ma noi abbiamo qui Phil Ward che ci ha provato che se si abbassa la temperatura dell’elio, tutte le sue molecole, o i suoi atomi, cominciano a muoversi in un modo collettivo, altrimenti entrano in collisione tra loro, si urtano e si scontrano muovendosi alla rinfusa.

Allo stesso modo, quando abbiamo le benedizioni di Shri Ganesha dentro di noi, nel vero senso della parola, quello che accade è che, grazie alla nostra saggezza, diventiamo Sahaja Yogi molto più evoluti: Sahaja Yogi evoluti significa che sono diventati Uno. Uno cosa significa? Uno significa che vivono uno per l’altro, gioiscono uno dell’altro, si danno da fare per il comfort uno dell’altro. Per esempio, persone molto ricche, persone molto povere, persone sane, persone malate, tutti si uniscono come una cosa sola. In sanscrito questo è chiamato ekakarita (unità d’amore divino). Diventano Uno e questa unità si vede nelle vostre celebrazioni, quando venite tutti qui e cercate di aiutarvi a vicenda - l’ho visto sempre questo - e  nessuno si preoccupa di se stesso più di quanto non si preoccupi degli altri.

La maggior parte dei vostri leader sono stati scelti perché sono molto saggi, sanno evitare i problemi, non entrano nel panico. La maggior parte di loro sono così, direi. E quando qualcuno di voi cerca di distruggere Sahaja Yoga, se ne accorgono. Per trovare questa ekakarita, dovete andare molto in profondità. Sentirete allora che siete tutti una cosa sola, sia che siate qui, o in Giappone, o in America, in qualunque posto. Tutti pensate allo stesso modo, tutti sostenete la stessa causa, cercate di essere allo stesso modo.

Ho visto quando venite qui per i Puja, in così tanti, come gioite della compagnia gli uni degli altri, come cercate di aiutarvi a vicenda. Se qualcuno in Russia o in Bulgaria, o in qualunque posto, mi scrive dei problemi che ha, allora qualcun altro dall’America, senza che sia io a informarlo, immediatamente mi scrive: “Madre, questa persona così e così è in Russia… potresti mandarla in America?” La maggior parte delle volte succede così. Io non dico mai niente, non chiedo niente; se solo chiedessi avrei improvvisamente innumerevoli risposte di così tante persone da così tanti paesi… “Madre questo è il problema? va bene, andremo e lo faremo”

Gli Austriaci, devo dire, sono persone molto sensibili a questa ekakarita. Sono andati fino a Gerusalemme a portare aiuto, a dare la realizzazione. Io volevo andare a Gerusalemme, ma questo terrorismo che non accenna a finire potrebbe impedirmelo. Ma ho trovato che la gente di Gerusalemme è davvero molto collettiva: ho chiesto ad alcuni di loro che ho incontrato in Egitto: “Perché siete venuti qui?” “Per fare amicizia con i musulmani egiziani!” Immaginate, ero sorpresa, come fossero venuti lì solo per fare amicizia… “Sono musulmani, allora vogliamo fare amicizia con loro” Fare amicizia, senza nessun altro motivo, senza nessun guadagno, è uno dei segni della vostra ekakarita. Non solo essere contenti di chi già c’è, ma anche voler far entrare altre persone in Sahaja Yoga. Così tanti l’hanno fatto.

È qualcosa che nutre moltissimo, che dà una gioia molto grande. Se date la realizzazione a una persona, vi sentite molto felici. Ma facendo questo, bisognerebbe non sviluppare l’ego, perché allora andate nuovamente contro Shri Ganesha. A Cristo non piacevano le persone egoiche, non gli piacciono. E lui è Shri Ganesha. Né gli piacciono le persone che, spinte dall’ego, vogliono creare una propria organizzazione e cercano di dominare gli altri. Entrambi (Ganesha e Cristo) sono la stessa cosa, c’è completa ekakarita tra di loro. Anche noi sviluppiamo questa qualità speciale di ekakarita.

Dimentichiamo le cosiddette religioni: vedete come ancora stanno combattendo l’una contro l’altra. Tutte le religioni litigano tra loro, sono piene di gente disonesta, fanno cose sbagliate di ogni genere, le leggete ogni giorno nei giornali. Hanno un po’ di successo, ma non per molto tempo ancora, perché saranno smascherate: questo è il tempo in cui tutto viene allo scoperto, e non saranno più oggetto di quella fede su cui hanno costruito il loro successo. Tutte queste false idee sulla superiorità di qualunque religione dovranno scomparire. Come può una religione essere superiore ad un’altra, che è stata creata dall’opera del buon auspicio di Shri Ganesha ?

Non è affatto di buon auspicio combattere contro un’altra religione, o un altro credo, o una razza, affermando la propria superiorità. Tutte queste false idee cadono, non rimarranno più, perché hanno creato problemi. Shri Ganesha è Colui che, quando vi dà la saggezza, vi fa capire che nessuno è superiore a un altro, siete stati tutti creati da Dio e qualunque cosa sia stata creata da Dio è di buon auspicio e bella.

Quando cominciate a capire questo, l’ekakarita si diffonde anche fuori, si trasmette alle altre persone. Non cercate di essere buoni con gli altri ricercando una certa intesa o compiacenza sociale; no, è da dentro che lo fate. L’ekakarita deve prima di tutto agire nella famiglia, è molto importante. Una famiglia dove ci sia agitazione e disordine non può creare bambini che siano nello stato di ekakarita. Dite sempre ai vostri bambini di non litigare. Chi litiga in famiglia, non può essere un Sahaja Yogi; se ci sono litigi, è meglio uscire dalla famiglia. Perciò tra di noi è consentito il divorzio. A qualunque uomo che abbia relazioni con altre donne o che faccia cose sbagliate, abbiamo chiesto di uscire da Sahaja Yoga. La ragione è che una mela cattiva può rovinarne molte. Un uomo, o una donna, così dovrebbero certamente essere allontanati da Sahaja Yoga, al fine di incentivare le migliori relazioni familiari possibili, il che per noi è molto importante. Le vostre relazioni familiari dovrebbero essere assolutamente perfette.

Non riesco a capire: se non potete gioire della compagnia di vostra moglie, di cosa mai potete gioire in questo mondo? Se non potete godere la bellezza e la gioia della vostra vita familiare, non potete gioire di nient’altro. Se la forte intesa tra marito e moglie è messa in crisi, c’è un problema con Ganesha; se il principio di Ganesha fosse rispettato, avreste un’unione perfetta, una comprensione perfetta tra marito e moglie. Se questo non accade significa sicuramente che c’è qualcosa che non va con Ganesha. Cercate di correggere il vostro Ganesha invece di occuparvi degli altri. Dovete meditare e meditare su di lui; sedetevi sulla Terra e meditate. Quando, correndo dietro alle nostre faccende, non porgiamo attenzione a Madre Terra e non ci fermiamo a toccarla, le manchiamo di rispetto; in un certo senso non rispettiamo Shri Ganesha; lui è stato creato dalla Madre Terra e la controlla, controlla tutti i cinque elementi. E non solo: controlla anche voi.

Mi è piaciuto il film di ieri, in cui hanno rappresentato Ganesha che camminava al fianco di una persona e le dava consigli. È un film molto bello, perché fa vedere che Ganesha è sempre lì per dirvi di non fare certe cose. Se poi voi ugualmente le fate, svilupperete malattie orribili, vi verranno delle facce orribili, nasceranno problemi familiari – ed anche nazionali - d’ogni tipo. È importante capire che sensitività di così cattivo auspicio devono essere evitate e superate. Non riesco a capire come si possano avere sentimenti perversi rispetto a  bambini piccolissimi, alcuni di due anni, alcuni di cinque anni; se vedete anche solo la fotografia di un bambino, sentite di amarlo, vorreste baciarlo.

Se i bambini non possono essere rispettati, come possiamo capire il valore di Shri Ganesha? Guardate come sono dolci, in che modo carino si comportano. E come capiscono! Capiscono voi e capiscono me. Anche i bambini di pochi giorni mi capiscono: è la loro innata capacità di sentire e di comprendere l’amore. Capire l’amore è molto difficile per le persone egoiste, perché amano se stesse e nessun altro, o se amano qualcuno è perché l’associano con la loro bramosia e avidità. Ma l’amore per l’amore e possibile solo se il vostro Ganesha è pulito e viene mantenuto bene.

Siamo arrivati fino a questo punto e abbiamo così tanti Sahaja Yogi in tutto il mondo. Di certo ho lavorato molto duro, devo dire, ma anche voi mi avete sostenuta molto e vi ringrazio. Non sembra possibile, soprattutto in questo mondo occidentale, dove non c’è considerazione del principio di Shri Ganesha, che voi siate sbocciati così bene e abbiate potuto accettare Sahaja Yoga come la vostra vita.

La cosa più importante è adorare Shri Ganesha e le sue qualità dentro di voi: dà molta calma, molta pace, è un potere che crea molta sicurezza. Se il vostro Ganesha è a posto, nessuno può toccarvi, nessuno può distruggervi, nessuno può turbarvi, perché è Colui che dà la pace. La pace del mondo è disturbata perché non abbiamo venerato Shri Ganesha. Ho visto persone con una posizione molto importante, responsabili di eserciti, responsabili di questo e quello, ma non responsabili di se stessi: il loro Ganesha è completamente rovinato, distrutto.

A capo di tante nazioni c’è gente di questa fatta, e chi cerca di seguirla finisce come loro. Anche se gli errori che fanno li fanno in segreto, non importa: la gente arriva a saperlo, perché se siete di cattivo auspicio e le cose vi vanno male, tutto il mondo, in un modo o nell’altro, viene a saperlo. Tutto verrà allo scoperto, perché il Satya Yuga (età della Verità) è arrivato, e in questo nuovo yuga c’è la luce della Verità dentro di noi, e la Verità può mettere allo scoperto tutto ciò che stiamo facendo di insensato.

La verità è la qualità di Shri Ganesha stesso. È Colui che ci dà la verità, verità che arriva al nostro cervello attraverso Gesù Cristo, che ha lavorato così tanto, ha fatto così tanto! Ma guardate le condizioni delle persone che dicono di seguirlo, guardate il modo in cui si comportano! Fate almeno vedere che, se seguite Ganesha e Gesù Cristo, siete l’immagine di quella personalità, che è qualcosa di così assolutamente spirituale. La vita spirituale è ciò che dà gioia: non potete trarre gioia da nient’altro al di fuori della spiritualità. Potete trarre un po’ di soddisfazione, un po’ di ego, potete sentirvi qualcosa di grande, ma l’unico modo di poter avere la pace interiore e la gioia è che Shri Ganesha, come lui cerca di fare, si manifesti in tutti i chakra. Se i chakra sono in buono stato potete ricevere la gioia che arriva attraverso Shri Ganesha. In questi giorni la gente scrive libri orribili, cose orribili. Ma ci sono anche alcuni che cercano di scrivere cose molto dolci sul principio di Shri Ganesha, sulla comprensione del suo principio del buon auspicio.

Non ci sono solo storie d’amore. Fino ad oggi sono state create così tante storie d’amore, storie d’amore, storie d’amore…Ora bisogna andare al di là! E, al di là, c’è il principio di Shri Ganesha, che è di completa pace, di completa gioia, di comprensione dell’amore puro, del valore dell’amore puro, del darlo e anche del riceverlo. Chiunque vi dia amore puro dovrebbe essere capito nel modo giusto.

Ieri mi sono accorta che Shri Ganesha se n’era andato un po’, non so perché, ma evidentemente ci devono essere delle persone tra noi che non seguono il principio di Shri Ganesha, ed ecco perché ci sono questi problemi.

Quindi con cuore sincero e con una mente sincera, chiedete le benedizioni di Shri Ganesha. È sempre pronto a darvele, ma se non lo ascoltate e distruggete – non importa in che modo - la vostra castità, vi punirà, non vi risparmierà. Non conosce l’ideale del concedere grazie. Solo a livello di Cristo ha pensato di perdonare, di perdonarvi, ma perdonarvi non significa che qualunque peccato possa essere perdonato. No, Ganesha  ha una specie di potere di controllo. Cristo ha detto che sarete perdonati, ma Shri Ganesha, ad un certo punto, quando vede che qualcuno perdona, cerca lui di punire; c’è un limite oltre il quale lui pensa che non sia giusto perdonare certe persone.

Per Cristo perdonare va bene, ma Ganesha invece deve smascherare e punire. In un certo senso, va capito che Cristo è molto grande perché ci dà il potere di perdonare, e che Shri Ganesha è molto potente perché lo limita. Noi possiamo perdonare chiunque e dire che vorremmo perdonare, ma non sappiamo se Shri Ganesha lo permetterà fino a quel punto. Cristo accetta, perché sono la stessa persona, sono come le due facce della stessa medaglia. Quindi, non possiamo aspettarci troppo dal potere di perdono di Cristo, perché c’è Ganesha sempre seduto lì, e nelle sue mani ha un’arma molto potente. È Colui che è pace, che è calma, che vi dà la freschezza.

Dopo la realizzazione, è grazie a Shri Ganesha che ricevete la brezza fresca perché, senza dubbio, le vibrazioni sono bramachaitania, ma è Shri Ganesha che le emette; è lui che vi rende calmi, che vi fa calare in uno stato molto fresco, pieno di soddisfazione e di completa tranquillità. Con questa calma diventate tutti Uno, l’ekakarita è stabilizzata, l’unione è stabilizzata. Qualunque sia il paese in cui vivete, qualunque sia il paese di cui vi sentiate fieri, ne vedrete gli aspetti negativi e cercherete di migliorarli, non sarete identificati con le cose sbagliate. Questa è la cosa più grande del Satya Yuga: che mette tutto allo scoperto e voi non sostenete più le azioni sbagliate.

Per esempio una aggressione: diventa qualcosa di inaccettabile. Non accettate e, una volta che non  accettate cose malvagie, cominciate a diventare Uno con la gente che è Uno con voi, tutti credono le stesse cose, le idee sono le stesse, i pensieri gli stessi, la gioia è la stessa e si gioisce molto gli uni degli altri, si diventa Uno. Questa unità deve essere completamente stabilizzata in Sahaja Yoga: chi è solo interessato a fare soldi, chi cerca un grande pubblico o cose del genere, è ad un livello molto basso, e non sarà capace di stabilizzarla; quelli che sono in Sahaja Yoga solo per cercare una moglie o un marito non ne saranno capaci.

Questa spiritualità va con l’umiltà e l’umiltà di Ganesha è ben esemplificata da una delle storie che lo riguardano. Una volta sua Madre disse che chi fosse riuscito a fare un giro del mondo tre volte avrebbe ricevuto da lei un regalo; allora Ganesha pensò “Chi è più grande di mia Madre? Non certo questa terra” Aveva un piccolo topo sul quale viaggiava, cosa che dimostra quanto fosse umile. E viaggiando riusciva a non fare pressione sul topo. Suo fratello Kartikeya, invece, aveva un pavone che poteva volare.  Ganesha sapeva quindi di non poter andare intorno al mondo superando suo fratello: girò allora semplicemente intorno a sua Madre tre volte, e ricevette il premio.

Questo dimostra anche una cosa: che la velocità non è la via del successo, dovete rallentare la vostra velocità. A parte questo, dovete capire qual è la cosa più importante, come lui ha capito benissimo: amare vostra Madre, rispettare vostra Madre e sapere che è La Più Alta, La Più Grande, ed che questi sentimenti sono l’espressione di Ganesha dentro di noi. Una volta che ciò accada, la vostra spiritualità cresce. Spero che ora, subito, farete in modo che Shri Ganesha funzioni così e che darete luogo ad un’ekakarita.

Non mi piacciono le persone che mi scrivono lettere contro i leader, contro questa o quella persona. Non va bene e non ce n’è bisogno. Cercate solo di perdonare ed essere Uno con gli altri, e cercate di portare più e più persone. Non potete escludere nessuno dicendo che è condannato, che non ha qualità. Provateci: con il vostro perdono, con il vostro senso di castità, le cose miglioreranno. Quindi anche questa idea di essere ‘unici e soli’ deve essere abbandonata. Forse, ancora una volta, viene da una sorta di senso di insicurezza. È compito di Shri Ganesha, se ci sono persone sbagliate, farle uscire. Nei loro confronti voi non abbiate paura e non arrabbiatevi. Cercate di essere Uno, e di attrarre di più le persone a voi, tenendole con voi, cercando di dirigerle al meglio, di prendervi cura di loro.

Spero che tutti mediterete adesso, dopo questo, per sviluppare le vostre qualità di Ganesha e sviluppare quel potere di castità, e anche di pace e di sicurezza.

Che Dio vi benedica!

