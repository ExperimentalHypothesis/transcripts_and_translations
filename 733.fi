Easter Puja, The Meaning of Easter, Dollis Hill Ashram, London (UK). April 6th, 1980

Puhuin tänään erään muslimipojan kanssa, ja hän sanoi: "Mohammad Sahib ei ollut inkarnaatio."

"No, mikä Hän sitten oli?" "Hän oli ihminen, mutta Jumala antoi hänelle erityisiä voimia." Tämä on hyvä asia, sillä jos sanoo, että Hän oli ihminen - ihmiselle se on hyvä asia. Että Hän oli ihminen, Hän syntyi maan päälle, ja että me olemme tasavertaisia [inkarnaatioiden kanssa, jota emme ole...] Joten kunnioitus ja 'shraddha' (antaumus) eivät tule esiin. Ihminen saattaa alkaa ajatella, että hän on tasavertainen Kristuksen, Mohammad Sahibin ja kaikkien jumaluuksien kanssa. Kuten ihmiset leikkivät Kristuksen elämällä. He kutsuvat itseään kristityiksi eivätkä osoita mitään kunnioitusta Hänen elämäänsä kohtaan, sillä Hän puhui tulemisesta. Hän ei puhunut mistään tällaisista typeryyksistä. Toisekseen, me emme osoita kunnioitusta, sydämissämme emme kunnioita sitä, että Hän loi kaikki nämä universumit. Mitä me olemme Häneen verrattuna!

Istumme Hänen päällään kuin... Millaiset egot ihmisillä onkaan, kuin kuplat. Hän oli tietysti kokonaan 'Brahma Tattwaa', jumalallista rakkautta, joten Häntä ei voinut tappaa. Lisäksi Hänen piti syntyä Krishnan jälkeen, koska Krishna oli sanonut: "Tämä Jumalan pyhä voima ei kuole. Sitä ei tapeta." Sen todisteeksi Hän otti itselleen Kristuksen kehon muodon ja tuli tänne maan päälle. Mutta ihmisillä ei ole silmiä nähdä mitään. He tunnistavat timantin ja kallisarvoisen kankaan, mutta he eivät tunnista sitä, kuinka kallisarvoista Hänen tulemisensa maan päälle oli. Ajatelkaapa. Tilanne oli kauhea. Ei ollut mitään järkeä puhua kenellekään Jumalasta ja Oivalluksesta.

Jopa puhuminen dharmasta, oikeamielisyydestä, oli hyvin vaikeaa. Millaisessa tietämättömyyden pimeydessä niiden ihmisten on täytynyt olla, että he ristiinnaulitsivat Hänet? Eivätkä Hänen opetuslapsensakaan tunnistaneet Kristusta. Kun Hänet ristiinnaulittiin, he sanoivat: "Nyt Hän on kuollut." Kun Hän nousi ylös kuolleista, kukaan ei uskonut sitä. Ihmisillä on kaikenlaisia teorioita jopa käärinliinasta, joka löydettiin. Tietysti oli kangas, joka sidottiin peittämään Hänen kasvojaan, siksi Hänen kasvonsa näyttävät niin venyneiltä ja rujoilta. Mutta se kangas jätettiin paikoilleen. Mikä käärinliinassa oli niin tärkeää? En ymmärrä sitä.

Oli kysymys Kristuksen verestä. Ihmisten olisi pitänyt hävetä. Se tietämättömyys, jolla ihmiset katselivat Häntä! Ei pysty kuvittelemaan, jos katsoo asiaa siltä kannalta, miten ihmiset tulevat toimeen egojensa kanssa ja elävät täydellisessä pimeydessä valtuuttaen itsensä ihmisiksi, jotka voivat tuomita Jumalaakin! Ja he antoivat Hänen elää tuskin kolme neljä vuotta. Hän ei tehnyt mitään pahaa kenellekään. Siitä ei voi syyttää mitään yhteisöä. Jos Hän olisi syntynyt Intiassa, Hänelle olisi varmaan tehty samoin. Mitä ihmiset tekivät Mohammad Sahibille? Samalla tavalla.

Mutta miksi niin monta varasta – jotka vain esitettiin Hänen vastakohtanaan – päästettiin vapaaksi? Miksi tällainen kompromissi tehtiin heidän kanssaan, mutta ei Kristuksen? Teemmekö me itse samoin tänä päivänä? Että teemme kompromissin varkaiden suhteen, jotka ovat negatiivisia. Emmekä piittaa, vaikka Kristus ristiinnaulitaan. Kuten tiedätte, Hän on luonut kaikki 'brahmandat'. 'Brahmand' tarkoittaa universumia. Auringon universumista on syntynyt tämä maapallo, ja siitä olette te syntyneet. Ja Agnya-chakraanne Hän on luonut pienen Viratan, kuten sitä kutsumme. Hän asustaa Agnya-chakrassanne.

Tämä uhraus on erittäin merkittävä, ja vaikka sen olomuoto on karkea, se tapahtui hienojakoisella tasolla. Tietoisuuden vieminen Agnya-keskuksen läpi tapahtui Kristuksen toimesta, Hänen ristiinnaulitsemisensa kautta. Hän tuli tänne karkeassa ihmismuodossa, aivan kuin tavallinen ihminen. Hänen ruumiinsa kuoli, mutta ei kuollut. Sillä ruumiskin oli tehty katoamattomista jumalallisista värähtelyistä, säteilystä tai 'Brahmasta'. Ne eivät kuolleet, ja siksi ei ruumiskaan kuollut, ja Hän nousi ylös kuolleista ruumiinsa kanssa. Hänen oli kuoltava näyttääkseen, että vaikka ruumis kuolee, se voidaan pelastaa. Sen takia Hänet täytyi ristiinnaulita. Muuten Hän ei olisi voinut näyttää sitä teille. Itse asiassa tätä kokeiltiin Vaikunthassa (Taivasten valtakunnassa), että ensin Hän kuoli ja sitten nousi ylös kuolleista, että voitiin näyttää, että värähtelyt eivät kuole Krishna on sanonut: “Nainam chhindanti shastrani, nainam dahati pavakah”: mikään ase ei voi sitä tappaa, tulikaan ei sitä polta eikä tuuli pois puhalla.

“Na chainam claydayantya po na shoshayati marutah”: Eikä mikään voi sitä nielaista. Hän on tämä Henki. Kun opetuslapset näkivät Hänen nousseen ylös kuolleista, he sanoivat: "Ooh, Hän oli Jumalan Poika." Silloin Hänen opetuslapsensa uskoivat Häntä. Millaista tietämättömyyttä! Millaista pimeyttä! Millaista pimeyttä! Aivan kuin selittäisi muurahaiselle ihmisen sivilisaatiota. Ja tämä karkealla tasolla oleva tapahtuma tapahtui samaan aikaan, kuin sama tapahtuma hienojakoisella tasolla. Samalla tavalla, kun Mooses ylitti joen, silloin Esiaikainen Mestari ylitti Voidin.

Tällä tavalla kaikki hienojakoisella tasolla tapahtunut ilmenee karkealla, fyysisellä tasolla. Ja juuri näin tapahtui, kun Kristus ristiinnaulittiin. Mutta vielä kerran: Häntä ei voi ristiinnaulita. Nyt Hän on muuttunut Ekadasha Rudraksi, yhdeksitoista 'rudraksi' (tuhon voimaksi), kuten hyvin tiedätte. Nämä voimat on Shiva antanut Hänelle. Kun Kristus syntyi, Krishna antoi Hänelle omat voimansa, ja näin Hänestä tuli Mahavirat. Hän oli jopa Krishnaa ylempänä. Mutta kun Hän tulee nyt, Hän saa itselleen Shivan yksitoista tuhon voimaa. Vain yksi niistä riittää tuhoamaan kaikki universumit. Näin Kristuksen tulemista kuvattiin.

Häntä ei voi enää ristiinnaulita. Nyt on meidän kaikkien aika valmistautua vastaanottamaan Hänet. Emme ole vielä valmiita siihen. Jos ette ole oivaltaneita, ette voi ottaa vastaan Häntä, sillä jos ette ole saaneet oivallusta, kun Hän saapuu, teille käy huonosti, olette mennyttä, tuhoudutte. Hän tulee tänne tuhoamaan kaiken joutavanpäiväisen. Tämä lyhyt aika pitää käyttää vapauttamiseenne ja kehittymiseenne. Kristuksen ollessa kyseessä, ihmiset esittävät kaikenlaista teennäistä. He teeskentelevät kaikenlaista, esittävät ja näyttelevät sitä, kuinka Kristus ristiinnaulittiin. He kantavat yllään kauniita jalokiviä ja koristeita ja esittävät. Sellainen on pilkkaamista.

Jos todella haluatte päästä ylösnousemukseen, silloin teidän pitää herättää Kristus sisällänne Agnya-chakrassa. Jos ette pysty luopumaan tällaisesta esittämisestä – Espanjassa ihmisten kerrotaan jopa esittävän ristiinnaulittua. Koko maailma vain pilkkaa. Elämme teeskentelyn ja valheellisuuden keskellä. Kaikki tämä ei johda mihinkään. Meidän pitää kohdata itsemme, meidän pitää herättää Kristus sisällämme. Meidän pitää kumartaa Hänelle täydellä ymmärryksellä siitä, kuinka suuri Hän on. Me päinvastoin kumarramme aina ihmisiä, jotka ovat suurellisia ja pitävät sirkusta Hänen ympärillään. Kaikkialla pilkataan Häntä. Tämä ristin kantaminen ja kaikenlainen draama, sehän oli hyvin kurja tapahtuma.

Sellaisen esittäminen – en tiedä miksi ihmiset haluavat tehdä sellaista, en vain ymmärrä, en kestä sellaista. Jos on tunteita, sen voi tuntea sisällään. Se ei voi olla mikään seremonia tai rituaali – että joutuu uhriksi ja nousee ylös kuolleista. Se on todellinen tapahtuma, tuleminen, eikä mikään draama. Ja ihmiset haluavat nähdä sellaista draamaa ja saada siitä tyydytystä. Meille sahaja-joogeille on tärkeää ymmärtää Kristuksen elämän merkityksellisyys. Että Hänen ruumiinsa oli ainoa värähtelyistä tehty ruumis. Kaikki muut olivat ihmisten ruumiita. Kaikilla inkarnaatioilla, myös Krishnan inkarnaatiolla, kun Hän tuli maan päälle, oli sellaisia inhimillisiä ominaisuuksia, että Äiti Maa oli heidän ruumiissaan. Äiti Maa on siellä magneettisena voimana, Hän on pelkästään magneettinen voima.

Jos magneettinen voima on Kristuksen energian ainoa osa, silloin sitä ei voi tuhota. Mutta me olemme, kuten ihmisolennot ovat, hyvin karkeajakoisia, emmekä tiedä mitään Äiti Maan magneettisesta voimasta. Me emme tunne sitä sisällämme. Sinä päivänä, jona alamme tuntea magneettisen voiman sisällämme, me luovumme kaikista typeristä heilahduksista äärimmäisyydestä toiseen. Me asetumme alas omaan painovoimaamme. Mutta emme ole herkkiä tälle magneettiselle voimalle, niin kuin linnut ovat. Oivalluksen jälkeen teistä kuitenkin tulee riittävän hienojakoisia tuntemaan tämän magneettisen voiman. Silloin voitte pyytää Äiti Maata ottamaan pois ongelmanne ja syntinne, Hän imee ne itseensä. Kun tulette niin herkiksi, Hän hoitaa asian aivan varmasti, mutta teidän pitää tulla niin herkiksi. Vasta sitten, kun teistä on tullut niin kehittyneitä, te pystytte koskettamaan Hänen hienojakoista puoltaan, mikä on magneettinen voima.

Kristuksen ruumis taas oli pelkkää magneettista voimaa. Kun Hän nousi ylös kuolleista, ihmiset juhlivat sunnuntaita, Auringon päivää, sillä tiedätte, että Hänellä on miljoonia, miljoonia Aurinkoja, ja Hänet on tehty Auringosta. Hän on Auringon sisin olemus. Auringolla on hapen voima sisällään. Hapen ansiosta on voitu luoda brahmandoja toistensa jälkeen. Kun Auringon säteet osuvat puuhun – pidämme kaikkea itsestäänselvyytenä – puu alkaa kukkia ja tuottaa hedelmiä, hedelmistä tulee siemeniä, jotka versovat jälleen puiksi. Ilman Aurinkoa ei maan päällä olisi mitään. Siksi me palvomme Häntä sunnuntaina, Auringon päivänä, koska Hän oli Aurinko. Itse asiassa voidaan sanoa, että Hän asustaa Auringossa. Kun menemme liikaa vasemmalle, me itse asiassa etäännymme Hänestä, negatiivisuuteen.

Meistä tulee hyvin negatiivisia, eli kun menemme vasemmalle, kuten tiedätte, me joudumme hyvin kauas Hänestä, ja Agnyamme tukkeutuu, kuten sanotaan, sen takaosa. Jos menette liikaa oikealle, silloin te kiellätte Hänet, ylitätte rajanne. Te ette voi mennä Hänen yläpuolelleen, ja sen takia, kun menette oikealle, te menetätte soveliaisuuden, hyvän käytöksen ja nöyryyden tajun. Molemmissa tapauksissa te menette vastakkaisiin suuntiin, kauas Hänestä. Ego on tulosta oikealle liikkumisesta, koska Kristuksen syvin olemus ei saa aikaan tarvittavaa toimintaa ihmisissä, jotka menevät liikaa oikealle – ja myös vasemmalle. Toisaalta Hän taistelee vasemmalla puolella superegoa vastaan, ja toisaalta Hän taistelee egoa vastaan ihmisissä. Sen takia, jos olette riivattuja, teidän pitää lausua Kristuksen mantra. Vain Hänen nimensä voi saada teidät pois riivauksistanne. Isä meidän -rukouksessa on kaikki tarvittava poistamaan riivaukset. Mutta ei kenen tahansa lausumana.

On oltava yhteys Herraan Jeesukseen Kristukseen, vain silloin rukous vaikuttaa ja se toimii valaistuneena mantrana. Jos joutuu oikealle puolelle, on oltava nöyrä sydämessään. Koska Hän asustaa sydämessänne Henkenä, koska Hän on Henki. Tämä Henki tuntee itsensä loukatuksi, kun ihminen menee liikaa oikealle, ja siksi egoistiset ihmiset saavat sydänongelmia. Vasemmalla puolella, superegon alueella Kristus herättää kauhua! Sellaiset ihmiset pelkäävät Hänen nimeään. He pakenevat Häntä, koska he tietävät millainen Ekadasha Rudra Hän on. Eli yhtäällä Hän on lempeä siinä mielessä, että Hän etääntyy egoistisista ihmisistä, Hän ei pidä ilveilijöistä eikä idiooteista. Aasi, jolla Hän ratsasti, oli viittaus näihin egoistisiin aaseihin; Hän yritti hallita aasia. Vasemmanpuoleiset taas ovat näitä kamalia, negatiivisia ihmisiä, jotka pelkäävät Häntä.

Pelkäävät todella. Jos lausuu Kristuksen nimen, he juoksevat karkuun, häipyvät: "Ei käy, me emme halua nähdä Häntä. Voi Luoja, Hän on täällä." Tämä merkki [bindi] on oikeastaan symboli Hänen verestään. Ja siksi tästä merkistä on sanottu, että vaikka vain sen väriä näyttää ihmisille, he pakenevat. On ymmärrettävä Kristuksen merkitys kärsivällisesti ja nöyrästi, sillä Hän on luonut lukemattomia universumeja. Ei voi vain istua pöydän ääreen, "Tutkitaanpas asiaa!" tai "Keskustellaanpa siitä." Ei ole kysymys mistään doktriinista. Hän on elävä Jumala, ja ihmiset eivät voi keskustella elävästä Jumalasta.

On tultava super-ihmiseksi, jotta Hänestä voi keskustella, jotta Häntä voi ymmärtää. Mitä enemmän te nousette, sitä enemmän täytytte syvästä kunnioituksesta, "Oi, Jumala!" Kun oivallatte, että Hän on universumin kannattelija, Hän on tukijamme, silloin tunnette itsenne hyvin voimallisiksi. Jos Hän on tukijamme, ei kukaan voi hallita meitä. Mutta Kristusta ei voi ottaa omaan omistukseensa. Ette voi sanoa: "Kristus on minun." Kukaan ei voi omistaa Häntä. Teidän pitää antautua Hänelle, niin että Hän omistaa teidät ja Hän pitää huolta teistä. Hänen suuruuttaan on mahdoton kuvata sanoin. Lapsena ja poikana Hän on ilon tuoja.

En pysty kuvailemaan, miten Hän piti huolta Äidistään, se on mahdotonta. Mitkään sanat eivät pysty kuvaamaan Kristuksen ymmärrystä Äitiään kohtaan, Hänen rakkauttaan, lempeyttään, huolenpitoaan, antaumustaan, omistautumistaan ja 'shraddhaansa' ei voi kuvata. Tiedätte, että Hän tuli tänne Shri Ganeshasta kehittyneenä. Takana Hän on Shri Ganesh, edessä Shri Kartikeya, hyvin vahvat yksitoista 'rudraa'. Ja tämä on antanut Hänelle kaikkein korkeimman aseman. Niinpä tänä päivänä meidän pitää miettiä, miten Hän nousi ylös kuolleista meidän vuoksemme. Hänen Äitinsä kärsi ristiinnaulitsemisesta enemmän kuin Hän, se oli liikaa. Sillä Hän tiesi kaiken Pojastaan. Hän tiesi, että kaiken tämän täytyi tapahtua, ja Hän oli äitinä ihmisen muodossa, ja Hänen ainoa rakas poikansa ristiinnaulittiin Hänen edessään. Meidän ei pitäisi palvoa ristiä siitä syystä, että Kristus naulittiin siihen.

Mutta risti on myös Agnya-chakran merkki. Koska samalla tavalla esitetty nelisakarainen swastika esitetään symbolina, joka on saanut alkunsa rististä. Kun palvomme ristiä, palvomme Agnyaamme, minkä kautta hyväksymme elämäämme omistautumisen ja uhrauksen. Ja jos odotamme jotain ristin jälkeen, tiedämme, että se on ylösnousemus. Ja se on ylösnousemus, jonka voitte toteuttaa tämän elämänne aikana. Nyt teidän pitää jättää kaikki typerät ajatukset etsimisestä ja hyödyttömästä marinasta. Etsiminen ei tarkoita jonkun tietämistä, vaan joksikin tulemista. Sen vuoksi Kristus antoi ristiinnaulita itsensä. Hän nousi ylös kuolleista, että te kaikki voisitte nousta ylös. Teidän täytyy siis tänään kiittää Häntä siitä, että Hän antaa teidän johtaa ylösnousemusta.

Teidän ylösnousemuksenne tapahtuu vielä tämän elämänne aikana, ja tulette omin silmin näkemään oman ylösnousemuksenne samalla tavalla, kuin opetuslapset näkivät Kristuksen ylösnousemuksen. Tämä kaikki on luvattu, ja sen pitää tapahtua teille kaikille. Meidän pitää siksi iloita ja olla onnellisia, että joukkoylösnousemuksen aika on tullut. Saamme todistaa tätä suurta tapahtumaa, ja olemme siksi niin onnekkaita. Luopukaa pienistä visioista ja mitättömistä haluista, pienen pienistä elämistämme, joissa elämme kuin sammakot lammikossa. Laajentakaa itseänne ja ajatelkaa, että nyt saatte todistaa joukkoylösnousemuksen näytelmää. Sen lisäksi te olette vielä ohjaamassa sitä. Joten iloitkaa ja olkaa onnellisia. Se, mitä Kristus teki 2000 vuotta sitten, me teemme sen tänään. Tämän takia pääsiäinen on meille kaikille aivan erityinen päivä.

Se on todella hyvin erityinen päivä, sillä kuolema on kuollut elämästämme, ja me olemme nousseet ylös kuolleista. Jumala siunatkoon teitä kaikkia!