© Шри Матаджи Нирмала Деви

Долис Хил, Лондон - 8 юни 1980 г.

Фината същност

Само за хора, които са фини по природа, е възможно да разберат значението на Сахаджа Йога, да се придържат към нейните ценности и да ги опазват в този разделен свят.

Светът е разделен и всеки се приближава към своето разрушение. Всички ценности, които хората преследват, са ужасни. Повечето са ужасни. Така че за Сахаджа Йога трябват хора, които се опитват да отстояват своята фина същност. Такива хора винаги са били малко по-различни от тълпите светски хора. Тези хора се изразяват по такъв начин, че чрез самото си съществуване като че ли се опитват да обединят целия свят. Например, усещате че има нещо в нас, което ни кара да се смеем на тези, които се смятат за много сериозни в делата си, а на нас ни се струва, че е глупаво да пропиляват живота си по този начин. Такъв е калибърът на отделните хора. Първо тези с подобен динамизъм в тях ще се установят в Сахаджа Йога. Не обикновените или бруталните хора.

Тъй като вратите ни са отворени за всички и не се взема такса за нищо, идват всякакви хора. И когато дойдат, не знаят какво искат. Някои от тях може да бъдат ужасни; може да идват, за да вземат нещо, да откраднат дори. Виждала съм всякакви хора да идват в Сахаджа Йога. Такива хора идват като разберат, че нещо се раздава безплатно и после си отиват. Други, и те са особено неприятни, идват тук и мислят, че могат да печелят от нашата работа като се запознават с различни хора, че ще могат да се възползват и да направят пари от нея. Да се мисли с такава пресметливост е много долно. Ако хората са пресметливи, тогава Сахаджа Йога не действа лесно при тях.

Хората, които винаги мислят за пари, за застраховката си, за това как килимът им се е изцапал, за това, за онова, са много трудни. Но по-лоши са хората, които идват в Сахаджа Йога, за да се възползват от нея по някакъв начин. Идват и когато разберат, че са си направили погрешно плановете, си отиват. Има и трети тип хора, които идват заради някакви материални облаги от Сахаджа Йога. Може и дори физически. Например, някой е болен и идва заради това. Много погрешна гледна точка е да идваш в Сахаджа Йога, за да се излекуваш. Така че когато се излекуват, изчезват. Доста глупаво, нали? А някои хора идват с мисълта, че с благословията на Майка финансовите им проблеми ще се разрешат, единствено с тази мисъл. Но и техните проблеми се разрешават и те си отиват. А други не успяват да получат това, което са искали, и се разстройват.

Най-добрият калибър, в най-фината му форма е този, който просто търси Сахаджа Йога, търси единение с Бог, нищо друго. Това е най-добрият калибър. Такива хора работят усилено, с много концентрирани усилия. Те разбират Сахаджа Йога много бързо. Само че поради западния начин на мислене някои хора, въпреки че са от този калибър, кръжат около себе си. Те продължават да мислят, да обсъждат, да спорят и тогава се застопоряват на едно място, но иначе се въртят малко около оста си. Те имат този калибър, имат висота определено. Както казваме, тежат си на мястото. Усещат своята същност, но все пак продължават да циркулират, защото така са свикнали. Те трябва да се установят. Но човек, който иска да бъде, да стане, не може да бъде възпрян от нищо, защото по някакъв начин той е фин. В този си живот той усеща фината същност на Несъзнаваното. Той е почувствал архетипните образи на тези божества, разпознал ги е. Това извира от него. Той идентифицира и разпознава фината същност, която е почувствал, и тя съответства на Сахаджа Йога и така действа върху него. Тази фина същност, която ви описвам, идва при вас не чрез менталните ви усилия на този живот, а от преминаването ви през многото животи, които сте имали. И когато се доближите до Сахаджа Йога, бивате погълнати от нея. Това е най-добрият калибър.

Понеже вратите са отворени за всички, най-лошите от най-лошите също идват. Но понякога те изминават този път и се връщат пак по него. Някои стигат до половината и бързат да се върнат. Някои влизат от едната страна и излизат от другата. Но хората, които остават, са фини по своята същност. Това е много неуловимо преживяване. Ако сте загубили своята фина същност, както някои хора например, колкото и да работите с пръстите си, пак оставате безчувствени. Дори и когато получите Реализация може да не чувствате вибрациите толкова добре. Но това не е важно. Разбира се, трябва да се усещат вибрации при Реализацията. Но ако не е така, това може да се дължи на външни причини или на физически проблем и затова да не усещате вибрациите. Тогава просто си мислите: “Не усещам вибрациите, трябва да изчистя моята Вишудхи чакра”, но вибрациите са там. И дори и да има съмнения, един човек с фина същност ще се справи, ще се пребори, а такъв с груба същност няма да успее.

Финият човек е смел и смелостта му идва от качествата на тази негова същност. Той не се оставя съмненията да го победят. Той просто вижда нещата, изработва ги, не се предава. Но Сахаджа Йога е толкова прекрасно нещо, че дори и хора, които са изглеждали груби, изведнъж преоткриват такава фина същност, че всички се изненадват. Това е нещо изключително.

Човешкият мозък е фин в някои отношения и груб в други. Много е изненадващо! Може би всичко се корени в миналото. Въпросът е много деликатен, моля обърнете внимание!

Ако се роди гений, можем да го наречем феномен. Но Аз бих го нарекла гений. Има разлика между феномен и гений. Феноменът е човек, който за кратък период от живота си ненадейно придобива някакъв талант и след това го загубва. И този феномен може да е умствено на много ниско ниво. Така че това се получава от някакъв вид обладаване от духове. А геният е човек, който притежава тази чувствителност. Умът, замъглен от мисли, загрубял, може да бъде пречистен и чувствителен понякога. Например, някои хора са чувствителни към музиката или към изкуството, или към човешките същества. Някои може да имат такава чувствителност към други неща, което да ги направи рядко срещани. Но тези фини неща, които съставят вашата личност, винаги показват, че във вас има нещо отвъд, което се отразява. Такива хора осъзнават, че подобни отражения съществуват и поставят фини идеи във вас, надигат нови вълнения и щом започнете да ги виждате, се принуждавате да ги отдадете някъде. Ето така се раждат поетите, музикантите, великите учители.

Доколко тези идеи са модерни е друг въпрос. Но красотата им е в това, че са универсални по природа. Ако не бяха, нямаше да привличат толкова всеки. Така че има нещо универсално в тях. И ако това е представено в някакво изражение, тогава се възприема универсално. Зависи до колко човек е близо до тези образи и образите на Духа. Ако този човек е реализирана душа, това изражение ще придобие божествена форма. Разбира се, как се осъществява изразяването се определя от заобикалящата среда, от атмосферата, традициите и всичко, от което хората са били повлияни. Това се отнася за изразяването, но универсалната същност се появява по определен начин. Колкото човек е по-близо до своето Себе, дори и изразяването става универсално по природа. Тогава такъв човек не се влияе толкова от традициите. Но традициите, които идват чрез медитация или чрез реализирани души, му дават шанс да се изрази по-добре. Така че изразяването също се развива постепенно във всяка страна, навсякъде, докато достигне момента, в който хората започват да се разбират в медитация.

Има два типа изразяване. Единият е този, който идва отвън, а другият отвътре. Това, което идва отвътре, може да са ученията на великите Първоучители, които са реализирани души, и вашето собствено разбиране за дейността на тези учители. Другият стил, тип е, че можете да видите какво всички други са произвели, като извличате и се съобразявате с него. При втория тип изразяването може да е реализирано, а може и да не е.

Когато дойдем в Сахаджа Йога, дори и човек, който не е гений и никога не е бил, може да получи Реализация и то най-чистата. Може да стане много повече от гений, защото геният има такова голямо его понякога.

Но когато един Сахаджа йоги получи Реализация, тя не е свидетелство за неговата фина същност, а за това в какво състояние е Кундалини. Ако Кундалини е напълно неподвижна, това означава, че човекът няма никакво желание да получи Реализация. Той идва, за да печели пари от Сахаджа Йога или да се прочуе, или е крадец и идва да открадне - да речем - обувките Ми. На такъв човек трудно се дава Реализация, но може да се случи и при хора със сериозни проблеми Кундалини да е напълно неподвижна.

А много хора, обикновени на пръв поглед, водещи прост живот, може да са с много фина същност - много по-фина от тази на т. нар. гении и други подобни. Защото могат да почувстват Себето. Такива хора не мамят себе си, нито другите. Тяхното поведение спрямо Сахаджа Йога е сякаш се задушават и се опитват да си поемат въздух, искат да се доберат до Истината на всяка цена. Не се интересуват от нищо друго, освен да се докоснат до Истината. Такива хора могат да бъдат твърдоглави, различни. Могат да намират много неща за глупави. Дори, ето виждате ли, да имаш жена, семейство, деца е доста глупаво, нали? Това не е краят на живота. Доста е глупаво. Не казвам да се откажете от това, но с него животът не свършва. Всичко е наред, то е част от живота, но не бива да се губите в него.

Ние вярваме, че бракът е важно нещо. Вярваме, че в брака съпругът и съпругата трябва да се разбират един друг. Трябва да има любов между двамата, да има радост, за да могат децата също да почувстват сигурността на семейството и да се подобри обществото – всичко това е чудесно, но не е достатъчно. В Индия ще видите много подобни семейства. Съпруг и съпруга си живеят спокойно, децата са спокойни, а парите са в банката. Когато умрат, парите отиват при децата. После децата се женят, след това имат деца на свой ред. И така си минават дните. И нищо. Толкова е светско. Това не означава, че вярвам в разводите. Разбира се, те са нещо безсмислено. Но да си женен означава, че си навлязъл в живота. Това е важно. Що се отнася до навлизането в живота, то е основата, но не е краят на живота.

Ако сте човек с фина същност, няма да мислите за финансови или други облаги. Разбира се, ще го забелязвате - когато Йога се установи, кшема ще се установи, както и вашето благосъстояние. Ясно ще го видите. Трябва да го виждате и да сте благодарни. И кшема е добре, защото нямате тревоги. Но трябва да имате свободно време, за да се посветите на медитация и на Сахаджа Йога, така че да нямате твърде много грижи. Ето как се установява кшема. Но когато дойде кшема може да изпаднете в омагьосания кръг на алчността, да искате все повече пари, по-хубави дрехи, по-голяма къща – край няма. Просто трябва да спрете. Не казвам, че трябва да имате само една дреха и цял живот да карате с нея. Не казвам това. Защото знаете, ако кажа нещо, хората го обръщат в другата крайност. А Аз се опитвам да поддържам центъра. Не бива твърде много внимание да се отдава на едната или на другата страна, на разни влечения или аскетизъм, на нищо подобно. Не е нужно да афиширате или да се отдавате на нещо.
Почувствайте своята фина същност, подхранвайте я и я поддържайте. Грижете се за нея. Трябва да се гордеете, че я имате, а другите - не. И тя самата ще бъде толкова издръжлива, че можете да спрете целия свят чрез силата на качествата дадени ви от нея. Светът е толкова разпокъсан, че всеки се чувства самотен. Но това в никакъв случай не означава, че трябва да сте арогантни с другите, да се карате с тях. Не. Но в тъмното светлината блести. Ако светлината обаче приеме тъмнината и тя се превръща в тъмнина. Светлината трябва да си каже “Аз съм светлината, аз съм пътят” и трябва да отстоява това. Но това не означава, че трябва да бъде арогантна с другите, да се перчи. Светлината се разпространява от само себе си.
Първо, когато това ви се случи, няма да се мразите, а ще се смеете и ще уважавате своите добродетели, а не лошите качества във вас. Кундалини ви прави все по-фини хора. Но ако сте като камък, какво може да стори тя? Сега трябва да видите къде сте като камък. Трябва да се търси със сърцето... Най-голямата “каменна епоха” е сега. Сърцето е като камък. Не помръдва. Когато говорите с другите не помръдва. Няма никакво вълнение, няма радост в него. Мрази всички. Ако някой ви срещне казва: “О, ето го, минете по друг път. Този човек е с каменно сърце”. А вие се чувствата добре - мислите, че сте много добър човек, защото сърцето ви е от камък. Мислите, че заради това можете да доминирате целия свят, че можете да манипулирате психологически – “Не говори, пази тишина” - да крещите, да правите каквото си искате, защото сърцето ви е от камък. Нищо не вълнува вашето сърце. Това коравосърдечие означава, че повече не бива да сте в Сахаджа Йога.

Трябва да имате сърце като на вашата Майка. Да пулсира с любов, състрадание, радост, щастие и щедрост. Ето така трябва да бъде. Не рационално. Да чувствате болките на другите, да чувствате това, към което се стремят, за което жадуват. Просто усетете вътре в себе си има ли го желанието да бъдете цялостни. Да бъдете океанът само по себе си е толкова удовлетворяващо.

Не бива да разпространяваме собствените си идеи помежду си. Например - “Тя прави така. Защо и аз трябва да го правя? Той прави това, защо и аз да го правя?”. Толкова е посредствено, недостойно. Да гледаш другите, да се тревожиш, да говориш за тях е много долно.

Човек, който е от правилния калибър, поставя стандартите си много по-високо, така че не се сравнява с другите. Наистина е така.

Ако Аз започна да се сравнявам с вас, в каква позиция ще се поставя? Не мога да го направя, виждате ли? А вие казвате: “За вас е нормално, Майко!” Чудесно е, съгласна съм. За себе си съм си добре такава, каквато съм, но вие също можете да бъдете като Мен. Но ако Аз започна да се сравнявам, мислейки си: “О, Боже! Какво е това!”. Тогава би трябвало да се откажа да правя каквото и да било и да си помисля до къде съм стигнала.

Но когато не сравнявате, вие просто давате. Не бива никакъв въпрос за сравнение да изниква, никакъв. Това е просто чувство. Аз просто усещам, както вие усещате един друг.

Но не по един изкуствен, учтив начин. Някои мислят, че ако са отстъпили мястото си на някого, са много, много щедри хора. Просто сега бъдете себе си! И бъдете светлината! Къде има място за сравнение сега? То съществува, когато сте от онзи дребен калибър. Ако сте 24-каратово злато, има ли място за сравнение? То е абсолютно. Ако се намирате в точката на Абсолюта, няма сравнения. Опитайте се да видите, че вашият калибър е този. И не се тревожете за грубите, долни хора. Грубото си е грубо и ще си остане такова, не се тревожете за него. Вие поддържайте правилния калибър, това е най-важната част от Сахаджа Йога.

Много благодаря!

Пол: Все ми казват, че в действителност сте Бог. Ами аз въобще не мога да видя това.

Майка: Добре. Насочи ръце към Мен. Задай въпроса, просто е, също като компютър. Настрой компютъра си и просто задай въпроса. Край.

Тя (Кундалини) е желанието на Всемогъщия Бог. Тя е Божията сила и само тя може да въплъщава. Ако прочетете Ведите, там е казано, че тя е създала Свое дете и че първият звук, който е бил създаден е Детето и този звук ние наричаме Брахма или Логос. Така че, каква е разликата между Бог и Божията воля? Каква е разликата между Слънцето и слънчевата светлина? Каква е разликата между Луната и лунната светлина? Каква е разликата между думата и значението?

И така, Всемогъщият Бог, Него, който хората разбират, е просто свидетел. В деня, в който тези две Неща се слеят, светът няма вече да съществува. Докато са разделени всичко това ще се случва. Когато се срещнат и слеят едно в друго, няма вече да има нищо, то става звукът, Брахма-небитие.

Ние не можем да разберем тези неща, защото никога не сме виждали две неща да се слеят така, както Бог и Неговата мощ. Не можем да го разберем, защото няма с какво да го сравним. Благодарение на разума си също можете да видите различни неща: че когато хората се прекланят пред Мен, тяхната Кундалини започва да се движи. В древните текстове е казано, че само в нозете на Ади Шакти това ще се случи. Не само това, но и вие, които не сте водили аскетичен живот, сте получили Реализация и вашата собствена сила дава Реализация. Така ли е? Няма никой на света в този момент, който да може да дава Реализация като вас, макар и да има реализирани души. Отивате да говорите с някои велики гуру, а те ви завиждат. Те знаят коя съм. Казали са на хората коя съм. Но те завиждат, защото не разбират за какво съм ви дала тези сили, които те самите нямат – те не могат да дават реализация като вас, никой не може като вас. Можете да ги погледнете, те са велики хора без съмнение. Но вашата Кундалини работи като самолет, а те се движат като слонове от една чакра до друга. Кундалини не се движи както обикновено, защото Аз съм й дала разрешение. Срещнете се с тях и те ще ви кажат. Те имат хиляди последователи, но не ги пращат при Мен. А казват: “Майко, Вие ще си намерите Вашия калибър! Тези недостойни хора оставете на нас. Ние ще се справим с тях, ще Ви ги изпратим по-късно, а сега намерете хората с фина същност”.

Защо Сахаджа йогите са толкова малко на този свят? Защото има много малко хора с фина същност, затова винаги ви казвам да не отмествате вниманието си тук и там! Установете се. Станете добри Сахаджа йоги. Докато това не стане, не мога да мина на второ ниво, защото първото още не се е установило - мислите за безсмислени неща. Искам да кажа, че се натъжавам много като виждам как се карате помежду си. Толкова е болезнено че се наранявате с думи. Вие сте най-добрите за Мен. Попитайте който и да било гуру дали може да движи Кундалини по пръстите си, както вие го правите.

Тези умения не могат да бъдат дадени от обикновен човек. Без съмнение, Аз изглеждам обикновена, налага се, но вие сте ме виждали и в други форми – това не е важно. Важното е да видите собствената си трансформация и колко умения започват да се проявяват. Ако разкажете на хората, че съм започнала да давам Реализация и да издигам Кундалини, ще ви кажат, че сте луди. “Как така? Това е невъзможно!”. Никой няма да ви повярва. А виждате колко лесно я получихте вие. Защо? Защото разпознавам вашата фина същност. Тези гуру Ме разпознават, знаят за Мен, знаят коя съм, казват на другите. Толкова са много.

Първо знайте, че тези сили са във вас. След това помнете, че сте ги получили, защото Аз съм ви избрала.

Само трябва да се отървете от егото си, което ви праща разни идеи. Понякога те идват като големи балони, така че кажете си: “Г-н Его, моля ви, вървете си! Имам тези сили, защото Майка ме е избрала, обичала ме е, хранила ме е и ме е приела като Свое дете”.

Това е факт. Никой не може да повярва, че вие давате Реализация. Кажете на когото и да било. Трябва да го направите, но няма да ви повярват. Ако това цвете каже, че може да се превърне в лампа на фар, никой не ще повярва, защото лампата за фара се прави в специална фабрика. Но да предположим, че цветето каже, че мога да излекувам вашите болести, тогава никой няма да ви повярва, но е възможно! Когато нещо фантастично се случи, трябва да повярваме, че съществуват Божии дела и те действат с такава динамичност! Само не си губете енергията в глупави копнежи и безсмислени лутания. Опитайте се да затвърдите вашата фина същност.

Няма за какво да моля. Сега погледнете от божията гледна точка. Първо, трябва да ви се даде Реализация. Това причинява същинско главоболие, нали знаете, но някой трябва да го свърши. Много по-лесно е да бъдеш разпънат един път на кръст, но да даваш Реализация стотици пъти, различни видове Кундалини да се издигат, представете си какво е! И след това да ви бъде обяснено всичко за Реализацията, да ви се разкаже за чакрите, да се запознаете с божествата, с архетипите. И всяка една дума е истина и действа. Вие сте експериментирали и сте разбрали, че някой трябва да слезе.

Моят жребий е бил да дойда. Нямам нищо против някой да дойде и да заеме мястото ми, а Аз да си стоя долу и да съм един щастлив Сахаджа йоги. Тогава ще съм най-щастливият човек. Бих ви направила чудесни гирлянди, също като тези, бих ви подарила всичките цветя, които могат да се намерят на пазара, ако можеше някой да седне тук вместо Мен и да свърши всичко.

Много е лесно да се съмнявате, но можете ли вие да свършите тази работа? Не можете. Това е проблемът със западния ум - че се съмнява. В какво? В какво има да се съмнявате? Аз не мога да се съмнявам в Себе си. Много е трудно. Но щом знаете, че това е самата истина как можете да се съмнявате?

Ако вие имате съмнения, какво мога да направя Аз? Как да го докажа? Най-добрият начин е да разберете любовта Ми, така ще Ме разберете по-добре. Много по-лесно е да Ме разберете чрез сърцето си, отколкото чрез ума си. Защото съм много добра в това да ви объркам, да ви затрудня, защото ако започнете да мислите, Аз правя така, че да започнете да мислите още повече. Ако започнете да се съмнявате, Аз ви карам да се съмнявате още повече. Така че най-добре е да видите. Както ви казах преди, каквото и да има в другата стая, по-добре идете и вижте, отколкото да седите тук и да се съмнявате. Или да го приемете и да седнете тук. Не. Идете и вижте сами!

Видяхте сами. Помислете само колко е велико, колко страхотно и динамично е, че сте го видели със собствените си очи. Помислете си, вие сте го почувствали, притежавате го. Вие сте първите, които са го познали. Може да има хиляди и хиляди по-късно, цялата Вселена може да го възприеме, но вие сте първите. Вие доказвате вашия калибър.

Приближете се.