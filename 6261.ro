31 decembrie 2000
New Year Puja
Kalwa (India)
Puja de Anul Nou 2000.12.31 - Kalwe, India

Discurs în limba engleză:

Suntem la începutul unui nou an și vă urez tuturor un An Nou foarte fericit și prosper. Odată cu această urare, vă doresc, de asemenea, o creștere foarte profundă în Sahaja Yoga. Ei bine, sunteți cu toții Sahaja Yoghini și cu toții trebuie să deveniți maeștri în Sahaja Yoga. Pentru a deveni maeștri în Sahaja Yoga, sunt sigură că meditați, vă faceți introspecția și tot felul de alte rutine Sahaj, aș spune. În acest nou an, cred că aveți o mare șansă să fiți mult mai bine, pentru că toți acei ani de chinuri s-au încheiat. Intrăm acum în Noua Eră. Aș spune că acum Satya Yuga este stabilizată. La început, poate că nu veți simți atmosfera înlăturării complete a erei Kali Yuga. Sigur, treptat veți descoperi că atmosfera se va purifica în întregime și toți oamenii care vă pun în pericol viața spirituală, viața voastră ca cetățeni sau viața voastră familială, vor trebui să se retragă; nu vor mai putea avea succes.

Acum Sahaja Yoghinii trebuie să decidă cât de mult vor răspândi Sahaja Yoga peste tot în lume, câți oameni pot aduce în Sahaja Yoga. Ar trebui să fie mult mai mulți care vă așteaptă în acest an și dacă decideți cu toții să lucrați în acest sens anul acesta, sunt sigură că veți întâlni foarte mulți oameni care vor fi salvați de blestemul Kali Yugăi. Acesta va fi legământul vostru în prima zi a noului an, că veți începe să vă dedicați Sahaja Yogăi într-un mod nou, la o scară mai largă, într-un mod mai dinamic. Pentru asta, primul lucru necesar este Sangha Shakti, care este reprezentată de colectivitate. Această colectivitate trebuie să fie extrem de bine construită, bine închegată, bine înțeleasă și absolut plină de iubire, ceea ce nu este dificil în Sahaja Yoga, pentru că practic toate geloziile, toate ideile voastre grosiere au fost complet înlăturate de energia Kundalini. Ea v-a transformat, sunteți oameni diferiți, sunteți cu totul altfel acum. Nu doar atât, dar acum vă înțelegeți Sinele, vă cunoașteți Sinele. Și toți cei care își cunosc Sinele nu se pot lupta unii cu alții, pentru că acest Sine este reflexia unei Personalități unice, a unei singure Zeități, a unui unic Dumnezeu. Deci cum ați putea lupta între voi? Când Dumnezeu este în inimile voastre, ale tuturor, cum ați putea să vă luptați unii cu alții, când voi...? Altfel ar însemna că vă luptați de fapt cu voi înșivă. Ar fi foarte, foarte stupid să faceți asta. Deci toate certurile și toate lucrurile caraghioase la care v-ați gândit până acum vor dispărea cu siguranță, fără îndoială. Dar veți deveni foarte dinamici. Veți fi uimiți de dinamismul vostru.

Trebuie doar să vă înălțați. Trebuie, pur și simplu, să vă așteptați ca Sinele vostru să se manifeste. Puteți deveni foarte, foarte colectivi, progresivi și puteți crea mulți Sahaja Yoghini. V-a fost dăruită Realizarea, v-a fost dată cunoașterea Realizării Sinelui, s-a făcut tot ce s-a putut pentru sănătatea și prosperitatea voastră, însă acum este datoria voastră să îl răsplătiți pe Dumnezeu prin metodele voastre creative. Trebuie să fiți foarte creativi. Veți descoperi că atâția oameni în lume au o mulțime de probleme de care voi ați scăpat. Însă voi îi puteți ajuta. Voi nu aveți nevoie de ajutor, pentru că voi înșivă sunteți plini de putere – puterea lui Dumnezeu există în voi. Această putere divină ar trebui utilizată. Nu vă este dată doar pentru a se irosi. Această putere trebuie utilizată. Altfel, ce rost are să aveți aceste puteri? Presupunând că avem electricitate aici, dar nu dă nici măcar lumină, ce rost are atunci să avem electricitate? Deci puterea pe care o aveți este pentru a emancipa ființele umane, este pentru ca voi să ridicați energia Kundalini a oamenilor. O puteți face.

O singură persoană poate ridica energia Kundalini a mii de oameni. Și sper că acum veți prelua voi înșivă această responsabilitate. Aceasta ar fi cea mai mare binecuvântare pentru voi, pentru Sahaja Yoga și pentru întreaga lume, pentru că în viziunea Mea, trebuie să transformăm lumea întreagă. Nu știu dacă pot atinge acest țel în timpul vieții Mele, dar dacă voi toți vă veți alătura acestui țel, punând toată strădania voastră în slujba lui, el va fi atins. În primul rând, aud că mulți nu merg la meditații, la meditațiile colective. Nu se alătură celorlalți. Este surprinzător, după atâția ani în care am muncit, după o muncă de treizeci de ani, că sunt unii oameni care iau Sahaja Yoga ca și cum li s-ar cuveni. Voi nu vă înțelegeți responsabilitatea. Trebuie să meditați colectiv. Oriunde există o meditație colectivă trebuie să vă alăturați. Puteți începe și în zonele în care locuiți o meditație colectivă - asta va da roade. Mulți care sunt în Sahaja Yoga meditează acum. Îmi pot da seama de acest lucru. Știu care sunt cei care meditează și care nu. Nu este dificil să realizezi asta. Iar apoi veniți cu alte probleme, cum ar fi: mama voastră, tatăl, unchiul și tot așa. Nu e nevoie să vă îngrijorați cu privire la aceste lucruri. Dacă sunteți un suflet realizat, atunci când sunteți conectați cu Divinul, chiar și dorințele individuale vor fi împlinite. De ce nu se împlinesc totuși? Pentru că voi încă nu ați înțeles ce ați devenit.

Încercați întâi să dați Realizarea celorlalți. Încercați să vedeți ce bucurie veți simți - o bucurie imensă. Nu veți putea resimți această bucurie în nimic altceva. Orice veți cumpăra, orice veți avea, nu veți putea simți bucuria pe care o simțiți când dați Realizarea. Și veți fi atât de fericiți, nu pentru că așteptați sau doriți ceva - nimic de acest gen - ci pentru că veți simți bucurie pură, bucuria pură de a crea Sahaja Yoghini măreți. Pentru asta existați. Asta este ceea ce Divinul dorește ca voi să faceți. Nu doar să profitați de puterea divină: „Vindecați-mi tatăl, vindecați-mi mama, vindecați-mi sora... ” sau „Nu am dobândit bunuri...”. Apoi cineva vine să-Mi spună: „Soțul meu se poartă urât cu mine...”; fie soția se plânge, fie soțul. Iar lucrurile continuă tot așa. Uitați de aceste lucruri! Acum sunteți mai presus de orice, sunteți deasupra acestor lucruri și ați devenit absolut plini de puteri, credeți-Mă. Dacă nu vă utilizați puterile, cum veți ști ce puteri ați dobândit? Atât de simplu este. Cei care le-au utilizat îmi spun mereu ce miracole au avut loc, ce li s-a întâmplat, cum au fost protejați, cum au dobândit tot ce și-au dorit. Dar vedeți, în Sahaja Yoga nu puteți fi ipocriți. Dacă sunteți ipocriți, Sahaja Yoga știe, Divinul știe asta. Pentru binele vostru, pentru creșterea voastră trebuie să fiți în Sahaja Yoga. Nu practicați Sahaja Yoga pentru altcineva, ci pentru voi înșivă.

Când oamenii sunt atât de puternici, sunt uimită cât de repede se pot vindeca. Dar trebuie să mediteze și trebuie să vină la meditațiile colective. Cei mai mulți nu participă la meditațiile colective, sunt surprinsă. Știu, uneori în Delhi, să spunem, nu este spațiu suficient, deci oamenii trebuie să se împartă în două zile, fie sâmbătă, fie duminică; unii chiar trebuie să aștepte afară – nu contează. Dar dacă mergeți la meditațiile colective, veți fi uimiți că Divinul abundă acolo. Vibrațiile curg acolo. Eu însămi sunt acolo. Nu este ca și cum ați face asta ca pe un ritual. Problema este că voi nu realizați că trebuie să fiți responsabili pentru Sahaja Yoga, responsabili pentru a da altora Realizarea și de asemenea, să mergeți la toate programele de meditație pe care le aveți. Meditând colectiv vă îmbunătățiți starea. Toate problemele voastre se vor rezolva dacă mergeți regulat la meditațiile colective. Vă promit asta! Dar de fapt nu vă duceți. Îmi scrieți, doriți să Mă întâlniți, dar asta nu vă va ajuta. Puteți s-o faceți, să Mă necăjiți astfel, dar nu vă va fi de folos. În folosul vostru, de fapt, este să vă ajutați pe voi înșivă.

Anul viitor va fi un an extraordinar pentru voi. Am fost surprinsă să văd cât de repede se răspândește Sahaja Yoga în Occident acum. În Rusia oamenii sunt atât de profunzi, atât de profunzi. Odată ce își primesc Realizarea, îi înțeleg valoarea. Sunt atât de umili, atât de profunzi, nu doresc nimic. Niciodată nu și-au dorit nimic. Deși au trecut prin greutăți oribile în timpul comunismului iar acum au o reacție împotriva lui, totuși, pe toate aceste cinci țări, le numesc „adevărate țări divine”, pentru modul în care au acceptat Sahaja Yoga. Sunt sărace potrivit standardelor moderne, dar, din punct de vedere al inimii, sunt extrem de bogate. Din punct de vedere al modului în care înțeleg Sahaja Yoga sunt foarte, foarte bogate. Oamenii lor de știință sunt atât de competenți, în orice domeniu. Există un om de știință acum, care a venit în India și care a descoperit o metodă prin care puteți vedea toate chakrele, energia Kundalini, blocajele, totul – o metodă prin care vi le poate arăta; în timp ce oamenii de știință indieni sunt ocupați să Mă contrazică. A avea doar puțină cunoaștere este foarte periculos. Ei nu vor să-Mi vadă realizările și cum le înfăptuiesc. Vor doar să Mă critice – toți acești așa-numiți intelectuali. În special în Maharashtra, cred că e ceva greșit cu mințile acestor intelectuali. Nu pot înțelege Sahaja Yoga. Este mai presus de ei. Nu știu ce se întâmplă cu ei, dar pur și simplu nu pot înțelege Sahaja Yoga.

Iar oamenii din Maharashtra sunt atât de preocupați de ritualuri. Se trezesc la 4.00 dimineața, se îmbăiază, apoi vor face Puja, una, alta. Ei bine, cineva s-a îmbolnăvit, iar soția lui îmi scrie: „Nu am fost la niciun templu, nu am participat la ritualuri și totuși soțul meu s-a îmbolnăvit”. Imaginați-vă! Ca și cum, dacă nu faceți aceste lucruri, înseamnă că sunteți cu adevărat Sahaja Yoghini. Dacă sunteți un Sahaja Yoghin adevărat, atunci nimic nu vi se poate întâmpla. Dar de fapt aveți o impresie greșită despre voi. Fie că vă duceți la templu sau în locuri greșite și faceți tot felul de ritualuri - asta nu a ajutat pe nimeni niciodată.

Deci, în primul rând, trebuie să vă goliți. Dacă sunteți deja plini cu astfel de idei atât de învechite și dacă încă sunteți preocupați de ele, cum ați putea să vă umpleți de Divinitate? Dacă un vas este deja plin cu apă sau orice altceva, nu mai puteți turna nimic în el. Deci trebuie să îl goliți complet. Goliți-vă! Goliți-vă mintea! Acest lucru este posibil prin Sahaja Yoga, dacă energia voastră Kundalini poate traversa chakra Agnya, dacă nu reacționați! A reacționa este cel mai rău lucru, pentru că reacția vine din Agnya voastră, așa cum v-am spus deunăzi și este cauzată de condiționările voastre sau de ego-ul vostru. Deci unii oameni reacționează din cauza condiționărilor, iar alții reacționează din cauza ego-ului. De ce să reacționați deci la un lucru sau altul? De ce nu vă bucurați prin a nu reacționa? Pur și simplu priviți. Priviți ce minunat au modelat ei aceste flori frumoase. Bucurați-vă doar! Ce rost are - unii vor găsi greșeli, unii vor spune: „Asta nu ar trebui să fie aici”, „Oare cum s-au descurcat?”, astfel de lucruri lipsite de sens. Bucuria creației este acolo. Și ar trebui să fiți capabili să o vedeți, să o simțiți, să vă bucurați de ea. Abia atunci sunteți un Sahaja Yoghin, altfel nu sunteți.

Dacă aveți obiceiul să reacționați, nu puteți fi Sahaja Yoghin. Sahaja Yoga este asemeni unei trepte de evaluare - și cred că sunt atât de multe tipuri de Sahaja Yoghini. Cineva e pe minus, altcineva e un pic pe plus, altul este altfel, dar profunzimea unui Sahaja Yoghin ar trebui măsurată după cât de bucuros și fericit se menține. Dacă continuă să critice, dacă se enervează constant pe ceilalți - continuă cu toate aceste lucruri, iar el crede că e Sahaja Yoghin. În „Universitatea noastră Divină” nu avem diplome, nu vă dăm certificate. Sunteți un Sahaja Yoghin dacă v-ați primit Realizarea. Dacă energia Kundalini a penetrat această zonă – este în regulă, sunteți un Sahaja Yoghin. Dar acel Sahaja Yoghin poate să nu fie un Sahaja Yoghin adevărat. Depinde doar de cât de bucuroși și de nerăbdători sunteți să le dați Realizarea celorlalți. Doriți să împărtășiți Realizarea voastră, nu doriți să o păstrați doar pentru voi înșivă. Dacă nu aveți această dorință, atunci nu sunteți încă pe deplin Sahaja Yoghin. Ar trebui să încercați să vedeți la câți oameni ați dat Realizarea. Este un lucru de mare însemnătate, pentru că anul viitor, așa cum v-am spus, este foarte important, un an foarte, foarte important. Iar anul viitor Mi-ar plăcea să vă văd pe toți mergând peste tot și dând Realizarea. Între timp am văzut că toți falșii guru sunt expuși unul după altul. Dacă vedeți atitudinea lor, oriunde îi întâlniți...

Odată călătoream cu avionul și era o doamnă care stătea lângă Mine; emitea atâta căldură. Așa că am întrebat-o: „Ce guru urmezi?”. Mi-a spus numele lui. „E foarte bun, este cel mai bun guru” - Mi-a zis - una, alta. Așa o căldură emana corpul ei! Nu am spus nimic, dar am fost uimită cu câtă mândrie vorbea această doamnă despre gurul ei, care este un om atât de rău – și asta fără să Mă cunoască; eram o străină pentru ea. Dar Sahaja Yoghinii nu vorbesc despre Sahaja Yoga. Ar trebui să le vorbiți vecinilor, ar trebui să vorbiți în cercul vostru de prieteni. Spre exemplu, în India avem atâtea obiceiuri atunci când ne întâlnim cu alți oameni. În Maharashtra avem ceremonia de haldi kumkum. Dar nu ar vorbi niciodată despre Sahaja Yoga doamnelor care vin pentru haldi kumkum. Nu vor avea nici măcar fotografia Mea acolo. Dacă ar dori, ar putea să o facă. Dar ei sunt... Nu știu de ce se tem. Este o șansă foarte bună. La orice invitație la cină, la orice întâlnire publică, oriunde, nu vor vorbi despre Sahaja Yoga. Este surprinzător. Nu doresc să vorbească despre Sahaja Yoga, să spună că: „Am obținut asta prin Sahaja Yoga”. Atunci cum se va răspândi Sahaja Yoga?

Ar trebui să înțelegeți și să aflați cu toții câtă responsabilitate simțiți pentru că ați ajuns la Sahaja Yoga. Desigur, sunteți cu toții protejați, sunteți cu toții binecuvântați, cu toții ați obținut ceea ce ați dorit, cei mai mulți dintre voi. Dar câți dintre voi înapoiați această datorie? Câți dintre voi lucrați pentru a da altora Realizarea? Asta este o datorie pentru voi. Dar dacă atenția voastră este haotică, dacă atenția voastră nu este curată, nu este nirmal, atunci sunteți prinși în tot felul de lucruri, asemenea tentaculelor unei caracatițe. Deveniți ca o caracatiță, continuând să vă agățați de un lucru sau de altul. Voi trebuie să fiți ca o pasăre liberă. Toate aceste atașamente ale voastre nu vă vor duce nicăieri. Ar trebui să fiți atașați doar de Sahaja Yoga și ar trebui să fiți conștienți că voi v-ați cunoscut Sinele. Dacă ați putea doar să vă înțelegeți valoarea, nivelul, vă spun că am putea transforma întreaga lume! Avem o moștenire atât de bună în această țară; avem așa o cultură măreață în această țară.

Am văzut ce probleme au America sau alte țări. Noi nu avem astfel de probleme sau cel puțin nu sunt într-atât de majore. Numai că ceea ce aveți de făcut este să știți că sunteți Sahaja Yoghini. La fel ca un copac – când crește, știe că este un copac. Știe că trebuie să dezvolte rădăcini, că nu se poate înălța pur și simplu. Nu a ajuns la acea înălțime ca un simplu băț - nu. Trebuie să facă ceva. În această lume orice lucru are o menire. Și atunci cum rămâne cu Sahaja Yoghinii? Este așa un lucru rar că v-ați primit Realizarea. Deci unde să ne mai pierdem atenția? De ce să ne neglijăm meditația? De ce? Trebuie să creștem, suntem oameni diferiți. Suntem o rasă cu totul diferită în această lume. Suntem suflete realizate. Au fost atât de puțini astfel de oameni pe timpul lui Christos, practic aproape deloc. Și chiar și înainte, am fost surprinsă, că în China și alte locuri, într-un veac exista un guru, un singur maestru. Asta în timp ce voi sunteți atâția maeștri! Dar voi nu doriți să vă utilizați puterea în calitate de maeștri. De ce nu-și utilizează și femeile puterea?

Găsesc că femeile sunt mai letargice decât bărbații în Sahaja Yoga. Ar trebui să iasă în față – Eu însămi sunt femeie, am înfăptuit singură această muncă; de ce să nu o faceți și voi? Pentru că este o sarcină extraordinară să transformi oamenii peste tot în lume. Dar pentru voi este foarte ușor. Dacă Eu o pot face, de ce nu ați putea-o face și voi? Dar îndreptați-vă complet atenția către acest lucru: „Vom căuta să stabilizăm Sahaja Yoga, nu pentru noi înșine, ci pentru binele întregii lumi”. Avem nevoie de asta, avem nevoie de asta foarte mult. Compasiunea voastră, iubirea voastră, se risipește dacă vă gândiți doar la voi și la familiile voastre. Ce rost are? Oamenii fac asta chiar și înainte de Realizare. Deci care este folosul să vă atașați complet de familiile voastre, să vă atașați de toate celelalte lucruri?

Ar trebui să vă atașați de întreaga lume! Aparțineți întregii lumi acum. Nu mai sunteți individualiști. Nu mai sunteți așa! Acum, așa cum v-am spus, picătura a devenit oceanul. Identificați-vă cu oceanul. Oceanul este la nivelul cel mai de jos, dacă ați văzut, atât de jos, încât nivelul oceanului e considerat punctul zero. Oceanul este atât de umil. Se află în punctul cel mai de jos, dar toate râurile se varsă în el. Oceanul face munca de a înălța norii către cer, iar norii apoi se rup, devenind ploaie, pentru a se întoarce din nou în ocean. Ei se întorc în același ocean. Deci cei care sunt umili vor atrage mai mulți Sahaja Yoghini. Cei care sunt buni la inimă vor atrage și mai mulți Sahaja Yoghini. Deci este important să vedeți că vă schimbați temperamentul. Dacă încercați să ieșiți în evidență, nimeni nu va fi impresionat de voi. Dacă credeți că sunteți extraordinari, nimeni nu se va uita la voi. Fiți foarte umili, amabili, generoși și de asemenea persoane pline de bucurie.

Imaginați-vă un Sahaja Yoghin ducându-se într-un grup și spunând: „Vedeți, mama mea este bolnavă, tatăl este pe moarte și mi se întâmplă una, alta, dar eu practic Sahaja Yoga”. Oamenii vă vor întreba: „De ce practici Sahaja Yoga atunci? Mergi și plângi și te vaită și stai jos acolo!”. Cine practică cu adevărat Sahaja Yoga, nu se poate confrunta cu boala sau necazurile. Este un fapt. Încercați să înțelegeți. Prin intermediul vostru, acești oameni care trebuie să fie acolo, se vor înălța. Dar nu are rost să vă identificați cu oameni care nu sunt Sahaja Yoghini. Pot fi rudele voastre, oricine - nu are rost - pentru că voi sunteți la un nivel, iar ei sunt la altul. Fie încercați să le ridicați nivelul, fie încetați să mai aveți de-a face cu ei, pentru că vă vor trage în jos. Nu vor vedea înălțimea la care ați ajuns, nu au ochi să vadă asta, nu au urechi să audă și nu au sentimente de niciun fel. Dacă ar fi văzut că v-ați transformat, cum v-a fost schimbată viața, ar fi venit fără doar și poate la Sahaja Yoga. Dar dacă nu au făcut-o, atunci nu e treaba voastră. Nu ar trebui să vă preocupați de ei. Dacă vin la Sahaja Yoga, bine, altfel ei nu sunt rudele voastre, sub nicio formă nu sunt înrudiți cu voi. Cum veți face legătura între Sahaja Yoga și ei? Cum le veți explica ce faceți? Va fi imposibil să le vorbiți. Deci, ceea ce vreau să vă spun astăzi, este că familia noastră, care este Sahaja Yoga, este o familie mare, răspândită în 86 de țări și este înfloritoare. Ceea ce trebuie să înțelegem este că aparțineți acestui ocean, aparțineți marii familii Sahaja Yoga, dar este datoria voastră să măriți această familie. Trebuie să o extindeți, trebuie să vorbiți despre Sahaja Yoga și trebuie să transformați oamenii. Este responsabilitatea voastră. Nu vi s-a dăruit Sahaja Yoga fără niciun scop. Voi trebuie să formați Sahaja Yoghini mai buni, Sahaja Yoghini măreți. Și voi înșivă trebuie să meditați; nu doar să meditați, ci și să mergeți la toate programele colective pe cât posibil.

Sunt fericită pentru modul în care ați venit și ați stat aici. A plouat – cu toate astea voi sunteți aici și vă bucurați încă de binecuvântările divine. Vă binecuvântez din nou și din nou din toată inima, și îmi doresc să aveți acea Shuddha Iccha care este însăși energia Kundalini, îmi doresc să aveți acea Shuddha Iccha care este dorința pură, nu doar de a deveni Sahaja Yoghini, ci și de a crea mai mulți Sahaja Yoghini. Aceasta este de fapt dorința pură. Poate nu ați recunoscut-o, dar până când nu împliniți această dorință, nu puteți fi buni Sahaja Yoghini. Dorința pură este aceea de a răspândi Sahaja Yoga în orice loc în care vă întâlniți, peste tot, printre toți cei cu care o puteți face. Și se va răspândi foarte bine și mulți oameni vor putea fi salvați. Atâția oameni care sunt pur și simplu pierduți în maya stupidității vor reveni pe calea cea dreaptă. Gândiți-vă cât de mult bine le veți face. Dacă Eu, singură, am transformat atâția oameni în Sahaja Yoghini, de ce să nu încercați și voi să creați mai mulți Sahaja Yoghini? Această lume are nevoie de Sahaja Yoga. Pentru orice problemă, de câte ori văd un ziar, Mă gândesc: „Doamne, dacă acești oameni erau Sahaja Yoghini, problema n-ar fi existat”. Dar descopăr că oamenii încă hoinăresc, se învârt în același loc, nu știu, ca și cum nu ar avea minte sau puterea de a înțelege încotro se îndreaptă această lume și cine o va salva. Nu sunt aici pentru a vă spune ce ar trebui să faceți în viața voastră privată. Dar voi înșivă ar trebui să știți cum să vă păstrați curați și frumoși și ce trebuie să faceți pentru voi înșivă.

Unii oameni sunt atât de superficiali încât nu le intră nimic în cap. Sahaja Yoga pur și simplu nu le intră în cap – sunt foarte, foarte superficiali. Așa că uitați de ei. Nu cred că pot fi salvați. Așa că uitați de ei; ei nu se pot bucura și sunt îngrijorați de lucruri fără sens tot timpul. Deci cu asemenea oameni nu e nevoie să vă chinuiți – dar există încă atâția oameni, cel puțin 80% dintre ei, cred, care caută și pe care ar trebui să îi ajutați. Aceasta e dorința Mamei voastre să practicați voi înșivă Sahaja Yoga și să continuați să le vorbiți tuturor despre Sahaja Yoga. Vreau să spun că nu îmi doresc o popularitate ieftină, dar vreau ca peste tot să existe Sahaja Yoghini.

Discurs în limba marathi

Acum voi vorbi în marathi. În Maharashtra, în special femeile, știu toate sărbătorile religioase pe de rost. Tot ceea ce fac este în conformitate cu aceste sărbători. Se trezesc la 4.00 dimineața, se îmbăiază, își umplu boilerul vechi de aramă, apoi se așază jos. Pentru ce se așază? Pentru Puja. Și noi, cei din Maharashtra suntem foarte ritualiști. În Delhi e mai bine din acest punct de vedere. Acolo oamenii nu sunt atât de ritualiști. Prin urmare sute de mii de oameni și-au primit Realizarea. Dar în Maharashtra nu este posibil. Ei trebuie să meargă la Pandharpur, căpătând tot felul de probleme. Și chiar dacă merg la Pandhari, acolo nu își pot primi Realizarea. De fapt ar trebui să își primească Realizarea, însă cei care merg la Pandhari nu și-o primesc. Dimpotrivă, continuă să se contrazică pe această temă. Ei merg purtând un vas mare pe cap cu tulsi (busuioc indian). Unde merg astfel? La Alandi. Pentru ce? Cine v-a spus să o faceți? V-a spus Dnyaneshwar asta? El nu a avut nici măcar încălțări să poarte, iar oamenii fac procesiuni ducându-i papucii într-un palanchin. Fac procesiuni cu un palanchin și mănâncă în fiecare sat prin care trec. Asta demonstrează că nu au respect de sine. În numele lui Dnyaneshwar ei merg în fiecare sat și mănâncă încontinuu. Iar sătenii cred că primesc punyas hrănindu-i. Dar oamenii aceștia sunt cerșetori. Ei sunt cerșetori. Ei merg peste tot cerând de pomană în numele lui Dnyanadeva. De ce doriți să îi săturați pe acești oameni? Ce binecuvântări vă așteptați să primiți hrănind asemenea cerșetori?

În Maharashtra multe astfel de practici greșite continuă. Sunt fără sfârșit. Dacă mergi pe stradă, cu siguranță le vezi într-un loc sau în altul. Așa că opriți-vă cu aceste lucruri. Spuneți-vă atât vouă cât și celorlalți: „Ce prostie este asta? De ce faceți aceste lucruri? În ce scripturi sunt menționate?”. A scris Dnyanadeva așa ceva? De ce faceți toate astea? Trebuie să încetați. De exemplu, doamnele fac ceremonia de haldi kumkum. Vorbiți despre Sahaja Yoga celor care vin la această ceremonie? Odată ce vă adunați, oferiți oti, faceți una, alta. Acum, dacă cineva prosperă, face ofrande de oti către Mine. Le-am cerut să nu îmi mai ofere oti. Mi-au spus că se vor duce atunci la templul lui Devi să ofere. Nu îmi oferiți Mie. Nu vreau. Dacă vreți să faceți ceva pentru Mine, faceți Sahaja Yoga. Ce se va întâmpla dacă îmi oferiți oti? Nu îmi va aduce niciun beneficiu nici Mie și nici vouă - vă spun asta foarte clar. Dacă vreți să oferiți oti, faceți-o la templul lui Devi. Dar ar trebui să încetați acum cu asta. Destul! Acum mergeți în interior. E atâta bogăție acolo - dobândiți-o.

Au existat atâția sfinți și înțelepți aici. Ce v-au învățat ei? Ce au propovăduit ei? În primul rând opriți-vă cu ritualurile. Dacă nu vor urma ritualurile, vor face tot timpul fitile de lampă. Opriți tot ritualismul. Și pe deasupra, ele nu au cunoștințe speciale despre aceste lucruri. Continuă să facă ceea ce au moștenit din strămoși și îi trag și pe bărbați după ele în aceste ritualuri. Femeile au în general mai multă înțelepciune iar ele hrănesc societatea. Dar dacă femeia este posedată de un astfel de bhoot, va crede orice îi spune brahminul despre problemele ei și gata. Din această cauză copiii devin, de asemenea, inutili. Își pierd timpul fără să facă nimic. Deci nu mergeți la ceremonia de haldi kumkum, decât dacă doamna care vă invită vorbește acolo și despre Sahaja Yoga. Doar atunci ar trebui să mergeți, altfel nu. Ar trebui să fiți stricți în această privință. Numai Eu doresc Sahaja Yoga sau o doriți și voi? Iar alții nu o doresc și ei oare? De ce nu le spuneți și lor despre Sahaja Yoga? Nu veți spune la aceste ceremonii, că sunteți Sahaja Yoghine și ce ați dobândit de fapt. Același lucru și în cazul domnilor. Ei par să se lase influențați de doamne.

În Maharashtra există două tipuri de oameni. Fie sunt foarte ritualiști, fie sunt „inteligenți” - adică stupizi, dar așa-zis inteligenți. Și din cauza „inteligenței” ei nu înțeleg ce este Sahaja Yoga. Din cauză că au o minte ascuțită nu înțeleg, crezând că este un alt lucru fals. Dragii Mei, practicați Sahaja Yoga și înțelegeți-o. De aceea veți fi surprinși că progresul în Maharashtra e foarte mic. Și am depus o muncă imensă aici. Am muncit din greu mergând în atâtea sate. Am trudit. Chiar și după o muncă intensă, ani de-a rândul, Maharashtra încă nu a atins nivelul necesar. Ce este asta? Care este motivul? Simt că ar trebui să renunțați la ritualism - și asta imediat. Nu aveți nevoie de așa ceva. Nu e nevoie.

În al doilea rând, bărbații nu ar trebui să își utilizeze intelectul atât de mult. Dar unde este intelectul lor de fapt? Care este rostul unui astfel de intelect care vă duce pe cărări greșite? Intelectualii din Maharashtra sunt mai răi decât ritualiștii, însemnând că acești oameni sunt confuzi și au pierdut calea. Este foarte greu pentru ei să renunțe pentru că au cu toții ego. Se cred foarte speciali. Ei cred că nu poate exista nicio încarnare în ziua de azi. Pentru că ei sunt de așa natură, de ce ar exista o încarnare între astfel de oameni ca niște catâri? Au așa niște idei despre ei înșiși! Așa-numiții intelectuali de aici au comis nenumărate lucruri stupide. Nu vor să înțeleagă, nu vor să asculte. Cu o asemenea mentalitate cum ar putea intra ceva în interiorul lor? Prin urmare valul de super-inteligență care a pătruns în Maharashtra este mult mai periculos. Ei scriu cărți după cărți. Orice scriu, scriu extrem de mult. Iar apoi oamenii spun: „Am citit într-o carte”. Ce e scris în cărți reprezintă adevărul? Cine sunt acești oameni ca să scrie? Ce experiență au? Voi ar trebui să le spuneți direct că nu acceptați aceste lucruri inutile. Ei critică tot timpul. Îl critică pe Shri Krishna, îl critică pe Shri Rama. Dacă nu pe Ei, critică toți înțelepții și sfinții. Iar ei spun că toate astea sunt credință oarbă. Nu au nici măcar credință, deci cum ar putea avea credință oarbă?

Numai cei care au încredere în ei înșiși vor merge în profunzimea Sahaja Yogăi. De ce ar veni la Sahaja Yoga o persoană fără încredere în ea însăși? Prin urmare încercați să găsiți astfel de persoane - astfel de oameni absolut buni există în țara noastră. Ar trebui să-i ajutați. Cred că în Maharashtra e nevoie de o muncă intensă. Suntem experți în a ne certa. De aceea în politică avem tot timpul certuri și iarăși certuri. Însă câți Sahaja Yoghini există care s-au dedicat cu totul pentru îndeplinirea idealurilor lor? Câți sunt cu adevărat așa? Dacă există un lider, îi vor găsi defecte. „El este așa, Shri Mataji, este așa”. Dacă nu despre lideri, îmi vor spune alte lucruri, cum ar fi: „Bunica este bolnavă”. „Oh, Doamne, poate că e bătrână, poate că e bolnavă - în regulă. De ce vrei să te duci în direcția asta?”. „Bunica mea” - adică cine? Lumea întreagă este bunica ta, întreaga lume este ruda ta. Ești Sahaja Yoghin. „Bunica ta, tatăl tău, mama ta” - cum e posibil? Nu sunteți voi cei mai evoluați din întreaga lume? Nivelul vostru s-a schimbat, nu-i așa? Și rudele voastre s-au schimbat. Pe timpuri brahminii obișnuiau să se căsătorească doar între ei. Mariajul cu persoane dintr-o altă castă era taboo. Este asta situația de acum? Totul s-a amestecat. Atunci de ce ar gândi Sahaja Yoghinii că: „Asta este mama mea și asta este mama ta”. „Al meu” și „al tău” s-au dus. Acum întreaga lume este a voastră. A spus Dnyaneshwar așa ceva vreodată? Am avut atâția înțelepți și sfinți aici. A spus Tukaram vreodată așa ceva? Au făcut ei vreo disociere între „al meu” și „al tău”? Doar continuând să recitați versuri scrise de acești sfinți, creierul nu absoarbe înțelesul lor, fiindcă le repetați mecanic.

Dincolo de aceste lucruri, o persoană ar trebui să fie absolut onestă cu ea însăși: „Ce fac pentru mine însămi? Ce am făcut pentru mine însămi? Ce vreau să fac pentru mine?”. Trebuie să vă puneți aceste întrebări. După aceea veți realiza și veți fi iluminați. Voi sunteți Sahaja Yoghini. Au existat vreodată atât de mulți Sahaja Yoghini în lume? Doar trei-patru și chiar și ei au fost torturați de oameni. Cu toate acestea, ce poezii frumoase au scris! Voi aparțineți acestui loc numit "Maha-rashtra” (națiune măreață). Cum puteți deveni ca niște broaște mărunte după ce ați ajuns aici? Ei bine, lăsați aceste rude. Rudele voastre sunt doar cei ce au Realizarea (“Hechi soyare hoti” - așa cum a spus sfântul Dnyaneshwar). Doar aceste persoane sunt rudele voastre. Nimeni altcineva - este clar menționat. Dar ar trebui să realizați asta. Oamenii continuă să recite „Pasaydaan”, să-l învețe pe de rost. Învață totul pe de rost și atât. Învață fără să absoarbă nimic în interior. Deci oamenii din Maharashtra ar trebui să se observe cu o atitudine plină de umor: „Ce fac eu? Care este munca mea?”. Ar trebui să veniți în Delhi să vedeți. Doi-trei Sahaja Yoghini buni din Maharashtra au venit acolo iar cei din Delhi îmi spun: „Shri Mataji, ar trebui să invitați doar din Maharashtra. Sunt oameni foarte buni”. „Chiar așa? - am zis. Mergeți acolo pentru câteva zile și apoi veți ști”.

Pentru a deveni profunzi trebuie să depuneți un efort mai întâi. Nu spun să mergeți să stați într-un picior în Himalaya. Nu. Dar: „Încotro mă îndrept? Ce fac de fapt? Pentru ce trăiesc?”. Asta trebuie să vedeți. Abia apoi se vor revărsa valuri de binecuvântări. Chiar și pentru binecuvântări, Sahastrara ar trebui să fie complet deschisă. Ar trebui să vă prețuiți, însă voi nu o faceți. „De ce se întâmplă asta, de ce nu mă prețuiesc?”. Trebuie să ne spunem: „Pot să fac asta, pot să fac cealaltă”. Și ar trebui să avem vise mărețe, cum ar fi: „Mă voi duce în acel loc, în acel sat să răspândesc Sahaja Yoga”. Ar trebui să avem aceste țeluri. Ar trebui să ne imaginăm aceste lucruri mărețe. Vedeți, noi indienii, am avut atâtea realizări în trecut. A existat cândva o regină în Jhansi. Era o femeie. A spus: „Nu! Îi vom învinge pe englezi”. A mers pe câmpul de luptă purtându-și bebelușul cu ea. A murit pe câmpul de luptă, iar englezii au spus: „Deși am cucerit Jhansi, gloria este a lui Lakshmi Bai (regina din Jhansi)”. Așa niște femei au existat în Maharashtra.

Iar acum nu mai vezi nimic de o asemenea valoare. Numai lucruri de suprafață. De ce spun asta? Pentru că am avut experiențe proaste. Acum toți au început să spună: „Nu vrem soție din Maharashtra”. Aceste femei s-au comportat urât acolo unde s-au dus. Vorbind în marathi, ceilalți nu înțeleg, dar voi înțelegeți. Aceste femei s-au comportat urât acolo, iar acum ei nu mai vor soții din Maharashtra. Ele nu au nicio educație, nimic, dar le căsătorim considerând că e responsabilitatea noastră. Dar ne-au adus doar o reputație proastă. V-am spus asta pentru că până astăzi nu M-am plâns de voi. V-am lăudat tot timpul, dar acum nu mai merge așa. Acum ar trebui să văd niște lucruri concrete. Prin urmare data viitoare voi întreba pe fiecare la câți oameni ați dat Realizarea. Într-un fel sunteți mai buni decât cei din Gujarat. Ei sunt foarte rigizi. Sahaja Yoga nu le intră în cap pur și simplu. Dar, chiar dacă în capul vostru intră, ea se pierde. Deci cu toții ar trebui să luați o decizie astăzi: „Shri Mataji, următoarea dată când veți veni, vă vom arăta tot ceea ce se poate face în Maharashtra”. Unde au dispărut curajoșii marathas (luptători din Maharashtra)? Nu știu ce s-a întâmplat cu ei. Cu ajutorul acestor luptători s-au atins atâtea țeluri. Iar voi, care sunteți atât de buni, de educați, atât de echipați, nu-Mi sunteți de niciun ajutor.

Prin urmare numărul Sahaja Yoghinilor trebuie să crească. Și nu doar atât, ci voi înșivă ar trebui să vă înălțați de asemenea. Ar trebui să văd că în Maharashtra Sahaja Yoga atinge niște culmi. Atingeți aceste culmi. Nu mai este nimic de spus dincolo de acest lucru. Așa ar trebui să fie. Uimiți-Mă pur și simplu. Voi fi atât de fericită să se întâmple asta. M-am născut aici. Am studiat în limba marathi. Știu marathi foarte bine chiar și în ziua de azi. Cu toate astea nu pot înțelege mințile oamenilor din Maharashtra. Nu pot înțelege mințile celor vorbitori de marathi. Datorită faptului că tatăl și mama Mea au fost de un înalt calibru, nu am știut că există și altfel de oameni în Maharashtra. Ar trebui să-Mi dovediți și voi că: „Shri Mataji, suntem speciali. Ne-ați încredințat așa o mare responsabilitate și vă vom arăta că Maharashtra nu este cu nimic mai prejos”. Voi sunteți cu toții mari luptători și a venit timpul să vă arătați curajul. Ce înseamnă să aparții acestui loc? Este inutil doar să vă numiți maharashtrian. Asta e opinia celor din jurul vostru. N-ar trebui să fie așa. Prin urmare dobândiți înțelegerea completă a Sahaja Yogăi, practicați-o și faceți ca Maharashtra să fie mândră.

Vă spun toate aceste lucruri acordându-vă infinite binecuvântări. Vă rog acceptați-le!