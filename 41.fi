Diwali-puja, Timisoara - Romania, 25. lokakuuta 1992.

Kaikki varmaankin ymmärtävät venäjää. Hienoa. Diwali-puja. Kuulevatko kaikki? Kysy, kuulevatko he. Käännä se uudestaan. He eivät kuule. Sano uudestaan: tänään me juhlimme ... Hyvä. Voisitko ottaa selvää, kuulevatko he sinua. Voisitte kaikki yrittää opetella englantia, joka on hyvin helppo kieli, niin silloin olisi helpompaa. Istukaa alas, istukaa tähän. Kyllä. Istukaa vain siinä Minua vastapäätä, Minuun päin, kasvot Minuun päin. Jos istutte Minuun päin, se on parempi. Noin on ihan hyvä. Nyt on hyvä. Istukaa Minuun päin, ei yleisöön päin. Istukaa Minuun päin. Tänne päin. Kyllä, täällä on tilaa. Haluaisin vain sanoa, että voisitte kaikki opetella englantia, se ei ole vaikeaa, opetelkaa puheideni nauhoituksista. Puheideni nauhoituksista. He voivat oppia, yrittää opetella englantia puheistani. Jos istut Minuun päin, silloin ... Käänny Minuun päin, silloin on parempi. Istu kokonaan Minuun päin, älä istu sivuttain. No nyt on hyvä. Voisitko kääntää nyt? Tietysti, rakkauden kieli on universaali, sillä ei ole kirjoitusmerkkejä, siinä ongelma, eikä ole sanojakaan. Joogini: ”Shri Mataji, olen pahoillani. Olen niin ...” Väsynyt. Joogini: “Ei väsynyt. Täynnä tunteita. Liian täynnä tunteita. En saa kiinni sanoistanne. Kaikki on sekaisin päässäni, kaikki kielet. Saanko pyytää jonkun muun kääntämään? Minusta tuntuu, että en saa kiinni sanoista.” Kyllä sinä pärjäät. Ei hätää. En tiedä, miten sen sanoisin, olen itsekin täynnä tunteita. On niin ihanaa olla yhdessä täällä kaikkien kanssa, ympäri maailmaa. Olemme kaikki sidoksissa yhteen puhtaassa rakkaudessa. Ja venäläisetkin ovat saapuneet onnellisesti perille. Heidän piti käydä läpi hieman ‘tapasyaa’. Diwalin merkittävimmät asiat ovat jakautuneet viiden päivän ajalle. Joogi: “Shri Mataji, Svetlana Leningradista on täällä.” Onko hän täällä? Svetlana, tule tänne. Oletko sinä kunnossa? Ota rauhallisesti. Jollakin tavalla ne muodostavat kokonaisuuden. Nämä viisi päivää ovat yksi kokonaisuus. Niillä on erilaiset ominaisuudet, mutta jokaisessa ominaisuudessa on yhteisenä asiana se, että Jumalatar on pääroolissa. Ensimmäisenä päivänä kunnioitetaan talon emäntää, jolloin hänelle ostetaan jokin käyttöesine keittiöön tai hänen käyttöönsä, tai se voi olla myös jokin lahja. Sanotaan, että naisia pitää kunnioittaa, mutta heidän pitää myös olla kunnioituksen arvoisia. Jos he eivät ole kunnioituksen arvoisia, miten heitä voi kunnioittaa? Minun täytyy nyt varoittaa teitä kaikkia länsimaisista vaikutuksista. Lännen kulttuurissa rahasta on tullut kaikkein tärkein asia. Joogini: “Anteeksi Äiti, mutta hän ei ehtinyt kääntää romaniaksi.” Joogini: “Hän ei ehtinyt kääntää.” Mitä sanoit? Joogini: “Hän ei kääntänyt romaniaksi. Vain minä käänsin.” Anteeksi, anteeksi. Koska lännessä rahasta on tullut kaikkein tärkein asia. Moraali, luonne, koko arvojärjestelmä on hävinnyt, joten meidän sahaja-joogien pitää saada kaikki sellainen loppumaan. Oletko valmis? Joogini: “Hän käänsi jo.” Anna hänen kääntää ensin, ja sitten sinä. Niin on helpompi Minulle. Ensiksi meidän pitää ymmärtää, että yhteiskunta on täysin riippuvainen Gruha Lakshmeista, joka tarkoittaa, että talonemännän on oltava nainen, jolla on hieno, arvokas luonne, ja hän nauttii kunnioitusta. Yhteiskunta on hänen vastuullaan. Hänen vastuullaan on rauhan ja ymmärryksen luominen, ja sen ilmentäminen, mitä rakkaus todella tarkoittaa. Luulen, että hänen vastuunsa on paljon vaativampi ja hienojakoisempi, kuin miesten. Hän on myös perheen shakti, joten hänen ei pidä käyttäytyä tavalla, joka on sopimatonta tai epäkypsää. Esimerkiksi jokainen nainen haluaa tulla äidiksi, mutta länsimaissa monet naiset eivät halua sitä. Erityisesti Amerikassa, koska he ajattelevat, että heidän vartalonsa menee pilalle, tai että jotain sellaista tapahtuu, että heidän miehensä eivät enää pidä heitä viehättävinä. Niinpä miehen ja vaimon välillä on koko ajan menossa kilpajuoksu. Mies juoksee muiden naisten perässä, ja monet naiset juoksevat myös miesten perässä tai sitten he dominoivat miehiään. Tässä kilpajuoksussa lapset laiminlyödään, kodinhoito laiminlyödään, ja koko ajan pariskunta riitelee keskenään. Naisten ei pitäisi alistua tällaiseen kilpajuoksuun. Heidän tulee pitää arvokkuutensa ja luonteensa. Heidän täytyy pitää huolta lapsistaan, eikä kantaa huolta miehistään. Pahin asia, joka on yleisesti hyväksytty, on avioero, ja he pelkäävät, että miehet ottavat heistä eron, ja he jäävät oman onnensa nojaan. Mutta lännessä on aina ehto, että jos mies esimerkiksi menee naimisiin toisen naisen kanssa, lapset ja äiti saavat riittävästi rahaa tullakseen toimeen. Sellaisessa tilanteessa naisten pitäisi yrittää korjata miehiään ja taistella liiton puolesta, mutta jos miehet eivät muutu, heidän pitäisi tulla täysin kiintymättömiksi. Jos mies haluaa mennä helvettiin, antaa hänen mennä. Miksi te haluaisitte tehdä samoin? Teillähän on kuitenkin oma dharmanne, teillä on oma elämänne, ja teidän pitäisi pitää huolta vain itsestänne, ja jos mies ei ymmärrä teitä, antakaa asian olla. Sellaista vastuutonta ja typerää miestä ei voi kuin sääliä, mutta naisen ei pidä seurata miehensä esimerkkiä, koska teidän vastuunne on paljon laajempi. Teidän ei pidä yrittää näyttää nuoremmalta ja tehdä koko ajan elämäänne surkeaksi yrittämällä pitää mies luonanne, koska sillä te menetätte voimanne, shaktinne. Mutta jos miehellänne on hyvä luonne, silloin teidän pitää kunnioittaa ja tukea häntä kaikilla mahdollisilla tavoilla, ja kestää häntä niin pitkälle kuin mahdollista. Eilen näin, että monet naiset olivat leikanneet hiuksensa. Älkää menkö mukaan tällaisiin villityksiin, sillä siellä osataan huiputtaa. Olen nähnyt, mitä kaikkea kamalaa tapahtuu, kun ihmisiä houkutellaan mainoksilla. Äskettäin Pariisissa kerrottiin, että hameiden pitäisi olla kuuden tuuman pituisia, ja nyt ei enää mistään saa pitkiä hameita. Kuvitelkaa, kuinka kylmissä maissa monet saavat suonikohjuja. On tullut muotia hiuksille, vartalolle, kasvoille, on tullut kaikenlaista joutavaa, mutta sahaja-jooginien pitää ymmärtää, mihin sillä pyritään. Teidän ei pitäisi langeta tällaisiin ansoihin. Te olette siis perheenne jumalatar, teillä on shakti, ja teidän on oltava hyvin varovaisia. Ja sen lisäksi olette myös sahaja-joogineita, joten teidän ei pitäisi antaa kenenkään koskea Sahastraraanne. Teidän voimanne tulee omasta siveydestänne. Tuhannet intialaiset naiset surmasivat itsensä, koska eivät halunneet kenenkään miehen koskevan heihin. Nyt te kuulutte sahaja-kulttuuriin, ja sahaja-kulttuurissa meidän on käyttäydyttävä hyvin arvokkaasti ja kypsästi. Pieninä tyttöinäkin olette jumalattaria, silloin olette viattomia. Sitten menette naimisiin. On suuri asia olla naimisissa oleva nainen, se on hyvin suotuisaa. Naimisiinmenon jälkeen saatte lapsia. Se on vieläkin suurempi kunnia teille, koska silloin olette äitejä. Me emme ole näyttelijättäriä, olemme äitejä, ja teidän pitää olla ylpeitä äiteydestänne, ja teidän pitää olla ylpeitä lapsistanne. Sitten teistä tulee isoäitejä. Se on todella suuri saavutus, ja teidän pitää olla ylpeitä iästänne, että olette isoäiti. Jos pinnistelette näyttääksenne nuorilta, tulette näyttämään hyvin vanhoilta. Katsokaa Äitiänne, olen seitsemänkymmenen ikäinen, enkä näytä ollenkaan ikäiseltäni, näin he sanovat. En ole koskaan piitannut ulkonäöstäni. Ei Minulla ole aikaa, Minulla on niin paljon lapsia. Minulla ei ole aikaa, Minulla on niin paljon lapsia. Olen myös hyvin ylpeä iästäni. Iän myötä kasvatte, kypsytte, tulette viisaammiksi, ja teillä on kaikki persoonallisuutenne tuomat hyödyt. Jos todella kunnioitatte ikäänne, silloin ihmiset tulevat luoksenne pyytämään neuvoja ja apua, ja silloin voitte kertoa Sahaja Yogasta. Näistä markkinamiehistä on niin paljon ongelmia, kun he yrittävät riistää naisia. En halua puhua siitä näin Diwalina, joten yritän kertoa teille Lakshmista, Lakshmin symbolista. Shri Lakshmi on naiseuden täydellisyyden symboli. Hän tuo hyvinvointia, vaurautta ja suotuisuutta. Hän tuo ymmärrystä, anteliaisuutta, rauhaa ja iloa. Hän on kaikkien siunauksien antaja. Lakshmin symboli on se, että Hän seisoo lootuksen kukalla, joka on väriltään vaaleanpunainen. Vaaleanpunainen on äitiyden lämmön väri. Intiassa pientä tyttöäkin kutsutaan ‘äidiksi’. Lakshmin monien ominaisuuksien symbolisuus on se, että Hän on hyvin lämmin henkilö; Hän pitää kädessään lootusta, joka on myös vaaleanpunainen väriltään, mikä viittaa Hänen lämpöönsä. Jopa kummallinen hyönteinen, jolla on kaikenlaisia piikkejä kehossaan, pääsee lootukseen ja löytää sieltä paikan, jossa voi levätä. Hän saa kaikki vieraat tulemaan kotiinsa ja tarjoaa heille parhaan yösijan ja parasta ruokaa. Tavallisesti miehet tuovat vieraan kotiin ja vaimo ottaa hänet vastaan ja pitää huolta hänestä. Tämä kertoo meille siitä, että meidän on pidettävä huolta kaikenlaisista vieraista, jotka tulevat kotiimme, ja meidän on täydellisesti omistauduttava ulkopuolelta tulevan vieraan huolehtimiseen. Lakshmi seisoo lootuksen kukalla ja pitää yllään vaaleanpunaista saria. Se tarkoittaa, että teidän pitää olla tasapainossa, jotta voisitte seisoa lootuksen kukalla, koska Hän on veden ympäröimä, ja siellä on monenlaisia eläimiä ympärillä; petomaisia ihmisiä, jotka yrittävät viekoitella Häntä, joten Hänellä täytyy olla täydellinen tasapaino. Hän pitää lootuksia kahdessa kädessään, kolmannella kädellään Hän antaa ja neljännellä siunaa. Tämä tarkoittaa sitä, että naisen pitää olla antelias, hänen pitäisi aina antaa muille eikä ottaa itselleen. Hänen ei pitäisi tuhlata rahaa itseensä antamatta mitään lapsille, vieraille tai muille ihmisille. Eli Lakshmin täytyy olla se, joka antaa, jonka täytyy olla antelias. Olen nähnyt Sahaja Yogassa miehiä, jotka ovat anteliaita, mutta heidän vaimonsa eivät, ja silloin he joutuvat kärsimään. Mutta jos vaimo on antelias, hänet palkitaan, ja koko perhe palkitaan satakertaisesti. Anteliaisuus on sellaista, että yksi ovi on auki, jonka kautta kaikki tulee sisään, ja sitten avaatte toisen oven antamalla, jolloin kierto on erittäin hyvä. Nautin kaikkein eniten anteliaisuudestani, jos se nyt on anteliaisuutta, ja teidän kaikkien pitäisi nauttia anteliaisuudesta. Anteliaisuus on niin palkitsevaa, niin palkitsevaa, että on aivan uskomatonta, kuinka jumalaiset voimat auttavat anteliasta. Kerron esimerkin. Eräs ystäväni kertoi haluavansa sarin, joka oli valmistettu ulkomailla, sellaisen tuontisarin. Minulla oli kaksi sellaista, ja kerroin eräälle toiselle naiselle, joka oli hyvin kitsas, että haluaisin antaa ne kaksi saria ystävälleni. Hän sanoi: “Teillä on vain nämä kaksi jäljellä, miksi haluatte antaa ne hänelle?” Hän oli saita luonteeltaan. Juttelimme keittiössä, mutta sitten joku soitti ovikelloa, ja avasin oven. Siellä oli mies, joka toi kaksi afrikkalaista saria, koska eräs nainen, joka oli käynyt Afrikassa, lähetti ne Minulle. Kysyin: “Miksi hän lähetti Minulle sareja?” Mies vastasi: “Koska hän oli saanut Teiltä sareja lähtiessään, joten hän lähetti nämä Teille.” Ja kun avasin sarit, ne olivat täsmälleen samanlaiset kuin ne, jotka Minulla oli. Otin esiin molemmat sarit ja näytin naiselle: “Näetkö, näin asiat hoituvat.” Näin asiat aina menevät. Saat kaiken takaisin itsellesi, kun olet ystävällinen ja antelias muita kohtaan. Huomaatte myöhemmin itsekin, ja monet ovat sen jo huomanneet, että raha vain virtaa heidän luokseen. He eivät voi ymmärtää, mistä raha oikein tulee. Kaikki vain järjestyy niin, että saatte rahaa aina, kun sitä tarvitsette. Teidän ei pitäisi kantaa huolta rahasta. Unohtakaa se, ja se tulee luoksenne. Ihmiset, jotka laskevat tarkasti rahojaan koko ajan, joka aamu, eivät ole koskaan tyytyväisiä, eikä heillä ole minkäänlaisia siunauksia. Mutta jos vain jätätte rahasta huolehtimisen Jumalalle, kaikki järjestyy. Meidän pitää siis ymmärtää, että kaikki on Kaikkivaltiaan Jumalan käsissä. Kun olette tulleet Sahaja Yogaan, teidän ei tarvitse huolehtia yhtään mistään. Jättäkää kaikki Jumalan käsiin, ja kaikki järjestyy. Teidän ei tarvitse kertoilla ihmisille: “Voi, olen niin huolissani, minulla ei ole rahaa, minulla ei ole rahaa.” Se osoittaa, että ette vielä ole sahaja-joogeja. Jos haluatte parantaa naapureitanne, ystäviänne tai maatanne, silloin teidän pitää ensin olla hyvin kypsiä sahaja-joogineita. Lakshmi on jo heränneenä teissä. Hän on teidän Nabhi-chakrassanne. Jos Lakshmi on herännyt teissä, miksi huolehtisitte rahasta? Sitten tällä Hänen viimeisellä symbolisella kädellään Hän kertoo: “Ihmiset, jotka ovat suojeluksessanne, teidän on pidettävä huolta heistä.” Se tarkoittaa, että teidän pitää siunata kaikkia, joita kohtaatte, ja teidän pitää huolehtia kaikista, jotka ovat vastuullanne. Lakshmin symboli ei koske vain naisia, vaan paljon myös miehiä. Liiketoiminnassa mukana olevan miehen pitää kunnioittaa vaimoaan, ja hänen vaimonsa pitää olla kunnianarvoinen. Jos hän ei ole sitä, silloin perhe ei saa suotuisuutta osakseen. Saatte kaikki nämä Lakshmin siunaukset itsellenne, jos vaimonne on hyvä ihminen. Lakshmin symboli ilmentää sellaista persoonallisuutta, jollaista odotetaan naiselta tai mieheltä, jolle on siunautunut rahaa. Kerroin teille, mikä Diwalin ensimmäinen päivä on, ja mikä on toinen päivä, mutta pääasia on se, että Diwali-päivänä, meidän pitää palvoa Lakshmia. Tänään, kun me palvomme Lakshmia, myös miesten tulee tietää, että heillä täytyy olla täydellinen tasapaino elämässään, että heidän tulee olla anteliaita ja pitää huolta ihmisistä, jotka ovat heidän vastuullaan. Kuten sanoin, tähän liittyy monia asioita, mutta yksi tärkeimmistä on se, että Shri Rama tappoi Ravanan kymmenen päivää aikaisemmin, ja Hänet kruunattiin... siis tänä päivänä, Hänet kruunattiin tänä päivänä. Hänen vaimonsa oli Sita, ja Hänestä tuli kuningatar, ja heidän elämänsä osoitti, kuinka Hän omistautui täydellisesti miehelleen. Sahaja kulttuurissa meidän pitää olla aivan erityisiä ihmisiä. Emme voi olla kuin muut, jotka vain juoksevat rahan perässä ja tekevät kaikenlaista tuhotakseen itsensä. Joten Sahaja-kulttuurissa meidän pitää meditoida, ja saada tyydytystä kaikesta siitä, mitä meillä on sisällämme, ja meidän pitää myös olla kuin Lakshmi-lapset, Lakshmin lapset. Olemme nyt ymmärtäneet nämä kaksi ominaisuutta, eli Lakshmi täyttää kaikki rahalliset tarpeemme, ja lisäksi Hän antaa meille kaiken tasapainon, kaiken ilon, kaiken siunauksen perheessä. Meidän ongelmamme on se, että vasta sitten kun meditoimme, vasta sitten kun saavutamme tyytyväisyyden, voimme nähdä Jumalaisen Voiman työn tulokset. Jos kaikki Itä-Euroopan maat palvoisivat Lakshmia tai voidaan sanoa, että palvoisivat omaa Kundaliniaan, silloin koko rahaan liittyvä ongelma ratkeaisi. Sellainen muutos tulee tapahtumaan, että niistä maista, jotka nyt näyttävät olevan köyhempiä kuin muu Eurooppa, tulee aika rikkaita Shri Lakshmin siunausten ansiosta. Nyt Minun on vietävä teidät elämän hienojakoiselle puolelle, ja se hienojakoisuus on sitä, että Shri Lakshmin tai Mahalakshmin siunauksien avulla olette nyt saavuttaneet Itseoivalluksenne. Mahalakshmin periaate on antanut teille ylösnousemuksen, ja Mahalakshmin periaate on se, että nousette paljon ylemmäksi maallista elämäänne: Itseoivalluksen valtakuntaan. Hänen siunauksiensa ansiosta teistä itsestänne tulee kuin lootuksia. Nyt teistä tulee Diwalin toinen ominaisuus, joka tarkoittaa ‘valojen rivistöjä’. Shri Raman kruunaamisesta tai mistä tahansa Shri Lakshmin ominaisuudesta tulee teidän oma kruunaamisenne. Se tarkoittaa, että olette nyt astuneet Jumalan Valtakuntaan, ja kun nyt olette siellä, silloin automaattisesti olette siunattuja, koska olette Jumalan Valtakunnan kansalaisia. Ja kun olette tulleet lootuksiksi, silloin alatte levittää tuoksuanne kaikkialle. Ette pidä tätä iloa itsellänne, vaan teistä tulee anteliaita, ja menette kaikki jakamaan sitä muille. Toisella, alemmalla tasolla oleva anteliaisuus on muuttunut täksi universaaliksi rakkaudeksi. Mitä tahansa saatte itsellenne, kaikki ilo, tyytyväisyys, värähtelyt, tieto, kaiken sen haluatte antaa myös muille ihmisille. Haluatte levittää sitä, koska teillä on nyt todellisuus, ettekä halua pitää sitä vain itsellänne, vaan ajattelette, että on tärkeää, että kaikki maailman ihmiset saavat tietää Todellisuudesta. Näiden valojen sytyttämisen merkitys on siinä, että te olette nyt valoja. Tänään on vuoden pimein yö. Tänään yö on kaikkein pimein. Samoin päivät ovat pimeimpiä. Kaikkein pimeimmät päivät. Pimeimmät. Tämä on ‘Kali Yuga’ ja tämä on ‘ghor’ Kali Yuga, joka tarkoittaa kaikkein pahinta aikaa, jolloin pahimmat asiat tapahtuvat, ihmiset laskeutuvat pahimmalle tasolle. Tänä aikana meidän on esiteltävä Sahaja Yoga heille. Tiedätte millaisia koettelemuksia on käytävä läpi, jotta ihmisten aivojen kova kuori saataisiin rikottua. Mutta se toimii, asiat ovat loksahtaneet kohdalleen. Se toimii. Asiat ovat loksahtaneet kohdalleen. Se on tapahtunut. Nyt teidän on sytytettävä monia valoja. Me kutsumme sitä nimellä ‘deepawali’. Diwali on deepawali, joka tarkoittaa ’valojen rivistöjä’. Nyt kun meitä on niin paljon juhlimassa Diwalia, olen varma, että meillä tulee olemaan sellainen valosoihtu, joka loistaa ympäri koko maailman. Muistakaa, että ette ole vain pieni pisara, vaan teistä on tullut valtameri ja teidän pitää levittäytyä. Istutte nyt valtaistuimillanne, ja teillä on voimanne. Teillä on kaikki voimat sisällänne, teidän pitää vain tuoda ne esiin. Teidän pitää vain tuntea itsenne, ymmärtää itseänne, mikä teidän vastuunne on. Olette pyytäneet valoa, nyt teillä on valo. Teistä on tullut valoja, antakaa nyt valoa muille. Saavuttakaa tila, jossa valo on päänne päällä, Sahastrarassanne ja sydämessänne. Te ette ole tavallisia ihmisiä. Älkää koskaan ajatelko niin. Oikeastaan Sahaja Yogaan tulee vain niin sanottuja ‘tavallisia’ ihmisiä. Jeesus on sanonut: “Sydämiltään nöyrät perivät maan”. Te olette siis nöyräsydämisiä ja ajattelette aina, että olette tavallisia, koska olette nöyriä. Mutta nyt erityisyys on manifestoitumassa, joten hyväksykää se. Se erityisyys on sitä, että teillä on kaikki voimat, ja olette täysin nöyriä ihmisiä. Diwalin juhlimisen pitää olla sellaista, että kannamme valoa kaikkialle maailmaan ja valaisemme niin monta ihmistä kuin pystymme. Mitkään yksityiset asiat, tai omat ongelmat eivät ole tärkeitä. Tästä siis on kysymys, että ymmärtäisimme, että meillä on tietty asema, jota kenelläkään muulla tässä maailmassa ei ole. Kun ymmärrätte tämän, oma arvostuksenne kasvaa, ja näette itse, mitä teidän pitää tehdä. Siispä kaikkien pitää tänään päättää ja vannoa, että teemme kaikkemme Sahaja Yogan levittämiseksi, nöyryydellä. Nyt pidämme pujan, ja tässä pujassa kaikkien pitää luvata itselleen, että luotte Deepawalin jokaiseen kotiin, jokaiseen maahan, koko maailmaan. Jumala siunatkoon teitä kaikkia. 
