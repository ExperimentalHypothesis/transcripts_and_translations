Makar Sankranti Puja
14.01.2002 Pratishthan, Pune, Indie

(Przetłumaczone z języka Marathi)

Makar Sankranti oznacza 'Sankraman', czyli dzień przynoszący zmianę. Tego dnia Słońce zaczyna poruszać się w kierunku półkuli północnej. W Indiach wszystkie święta obchodzone są w oparciu o położenie księżyca. To dlatego ich daty zmieniają się każdego roku. Makar Sankranti jest oparte na pozycji słońca i dlatego ten festiwal świętuje się co roku 14-go stycznia.

Makar Sankranti wskazuje dzień, w którym słońce staje się cieplejsze. Gorąco pochodzące od słońca ma dobroczynny wpływ na rodzaj ludzki. To z powodu tego słonecznego gorąca możemy chodzić, możemy mówić. Upał sprawia, że człowiek odczuwa złość, dlatego w tym dniu jemy jaggery - żeby nasza mowa była słodka. Słoneczne ciepło jest odpowiedzialne za całą wegetację roślinności i bogactwo ziemi. Tego dnia ofiarowujemy Bogini owoce i warzywa, i otrzymujemy jej błogosławieństwa. Z błogosławieństwami Adi Shakti element Ziemi ochładza się i rodzaj ludzki robi postępy.

Festiwal Sankranti ma znaczenie kulturowe. Ludzie w całych Indiach świętują ten festiwal 
z entuzjazmem. Również w innych krajach jest on świętowany. Ale w Indiach nadano mu szczególne znaczenie. W Indiach nie mamy wielkich różnic temperatur, warunki klimatyczne są dość zrównoważone. Indie są błogosławione przez Adi Shakti. W innych krajach nie ma takiej równowagi. Mają albo skrajne gorąco albo skrajne zimno. To nie jest dobre, jeśli zmiana pogody lub zmiana w przyrodzie powoduje zmianę wewnątrz nas.

Jeśli czujemy gniew z powodu słonecznego gorąca to nie jest właściwe. To źle, jeśli odczuwamy gniew. Spośród naszych sześciu wrogów (Shudripus), gniew jest najgorszy. Jesteśmy Sahaja yoginami i nasza Kundalini jest obudzona. Oto dlaczego musimy nauczyć się zachowywać spokój. W większości, Sahaja yogini są dobrzy i rozwinięci. Tylko jeden procent z nich goni za alaxmi (pieniędzmi). To naturalne, że czujemy na nich złość. Ale to nie jest wasze zadanie, żeby ich ulepszać. To jest praca Adi Shakti. A wy powinniście stać się dobrymi Sahaja yoginami poprzez zachowanie spokoju. Wszystko dzieje się z łaski Boga. Musicie o tym pamiętać. Niektórzy ludzie są bardzo źli. Wierzą, że pieniądze są wszystkim. W Sahaja Yodze nie ma dla takich ludzi miejsca. Adi Shakti sama sobie z nimi poradzi.

Prezydent Ameryki, George Bush, również Mnie rozpoznaje. Ostatnio napisałam do niego list i zaczęły się zmiany na lepsze. Generał Musharraf też zaczął się zmieniać na lepsze i zwrócił się do swojego narodu i Islamu w oparciu o list, który napisałam do Pana Busha. Wy też możecie zatroszczyć się o poprawę sytuacji w podobny sposób. Żeby to osiągnąć musicie być bardzo subtelni i pozostawać w świadomości bez myśli. Musicie posiadać duchową wiedzę, wszystkie inne pragnienia są bezużyteczne. Nie powinniśmy mieć przyziemnych pragnień. Sahaja yogini muszą jeszcze bardzo się rozwinąć. Z błogosławieństwami Boga Wszechmogącego dojdziecie do takiego stanu. Nie martwcie się i zachowajcie spokój.

Sankranti oznacza moc słońca. Moc słońca oznacza pewność siebie. Słońce daje nam gorąco i światło. Teraz od nas zależy, czy przypieczemy się gorącem słońca czy też nabierzemy pewności siebie od słonecznego światła i będziemy promienni.

Wieczne błogosławieństwo dla was wszystkich.

