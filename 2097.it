S H R I   M A T A J I   N I R M A L A   D E V I
Programma Pubblico
Sala Borromini, Biblioteca Vallicelliana
Roma (Italia), 8 Settembre 1983

Mi inchino a tutti i ricercatori della verità.
Oggi è un giorno di ottimo auspicio in cui sono qui per il compleanno di Madre Maria; ma oggi vi parlerò della realtà e della verità.
La verità deve essere conosciuta attraverso la luce del vostro Spirito.
Potete vedere che in questo mondo, in questi tempi moderni, abbiamo sviluppato tanti tipi di organizzazioni che dichiarano di conoscere la verità. Ci sono istituzioni che affermano di rappresentare la verità. Ma noi dobbiamo capire che la verità è qualcosa che deve essere conosciuto attraverso la vostra consapevolezza. Dovete conoscerla mediante il vostro sistema nervoso centrale.
Quando evolviamo allo stadio di esseri umani, la verità che conosciamo attraverso il nostro sistema nervoso centrale è la sola verità e, una volta conosciuta la verità, raggiungete la sorgente della gioia, ossia il vostro Spirito.
Per conoscere la verità, la gente ha intrapreso varie iniziative; ed anche per provare la gioia ha sperimentato alternative di ogni genere. Ma ormai in tanti si rendono conto che tutto ciò non andava bene poiché adesso si ritrovano in una situazione molto precaria che potrebbe esplodere in qualsiasi momento mandando in rovina questo mondo.
Per esempio, prima l’uomo riteneva che, se fosse stato potente o fosse appartenuto ad un Paese potente, avrebbe potuto dominare gli altri, assoggettarli e, di conseguenza, godere del potere; ma oggi, in qualche modo, non stimiamo molto queste persone aggressive.
Poi si è cominciato a pensare che la gioia consistesse nell’accumulo di una gran quantità di beni, denaro, ricchezze; ma alla fine si è scoperto che in realtà questo non dà affatto gioia, anzi, possedere denaro è una preoccupazione. Allora alcuni hanno pensato di modificare l’assetto politico; anche questo però ha dei limiti, perché qualcos’altro deve accadere dentro di noi, nella nostra consapevolezza, per raggiungere innanzitutto lo Spirito. Ciò significa che la verità si trova ben oltre queste imprese.
Tutte le soluzioni da noi fin qui elaborate sono ad un livello mentale, e persino la religione è diventata una mera proiezione mentale degli esseri umani. Essi credono ciecamente in qualcosa, ma si tratta soltanto di una sorta di ritualismo artificiale nel quale finiamo e siamo alquanto sorpresi che possa essere così. La proiezione mentale rende sempre l’uomo estremista e, come unica alternativa, lo induce ad aggrapparsi ad un fanatismo della peggior specie, che gli impedisce di ascoltare ciò che è sensato. Quindi, anche fuggire da queste religioni non rappresenta una soluzione né un’alternativa.
Qual è allora la (reale) alternativa rimasta a tutti gli esseri umani? Forse, ovunque, in tutto il mondo, si è ampiamente risvegliata la consapevolezza di dover trovare la vera alternativa. Ciò dimostra che tante persone che pensano, che appartengono ad un livello evolutivo superiore, ad una categoria speciale, cercano soluzioni al di là di quelle che hanno finora tentato. Come vi ho detto, la verità deve manifestarsi sul vostro sistema nervoso centrale, deve essere nella vostra consapevolezza.
Vediamo che cosa dovrebbe accadere ad una persona quando si innalza oltre la consapevolezza umana. Come siete diventati esseri umani, dovete diventare esseri umani superiori; ma che cosa ne ricaveremo?
Che cosa diventeremo? Se risorgiamo, se questo è il tempo della resurrezione, che cosa dovrebbe accaderci?
Jung, che era un grande filosofo e psicologo, ha detto che, se l’uomo deve innalzarsi ad un nuovo livello evolutivo, dovrebbe diventare consapevole collettivamente. Dovrebbe diventarlo: è un avvenimento reale.
Quando Maometto ha detto: “Arriverà il tempo della resurrezione e in quel momento le vostre mani parleranno degli altri”; quando Cristo ha detto: “Ama il prossimo tuo come te stesso”, non intendevano in modo mentale, perché questa proiezione mentale svanisce in men che non si dica. Infatti, se amate il prossimo su basi mentali e, improvvisamente, la persona diventa strana oppure qualcosa va storto con lei, l’intero rapporto finirà. Anche se direte: “Io perdono quella persona e posso intrattenere buone relazioni con lei o con quella nazione”, sarà comunque solo una proiezione mentale.
Tutto ciò che è artificiale non può essere eterno. Quindi, qualunque cosa dobbiamo ricevere, deve essere di natura eterna. Ebbene, quando diciamo che dobbiamo essere “consapevoli collettivamente”, significa che qualcosa deve accadere alla nostra consapevolezza, al nostro essere, per sentire gli altri sulle mani, sul nostro essere.
Dunque, quando diciamo che dovete essere battezzati, ci riferiamo ad un avvenimento reale, non a qualcosa di artificiale come nel caso di un prete che vi versa dell’acqua sulla testa dicendo: “Sei battezzato”. Ma è la realizzazione di qualcosa che ha luogo dentro di voi.
Ora devo dirvi che non tutto ciò che è accessibile alla nostra consapevolezza è Dio.
E nemmeno tutto ciò che è ignoto è Dio. Il primo principio di questo avvenimento è che non potete pagare per Dio - Dio non capisce il denaro – e non potete nemmeno organizzare Dio.
In secondo luogo, siete diventati esseri umani senza fare nulla, spontaneamente, secondo un processo vivente. Quindi, coloro i quali adesso cercano di vivere nel nome di Dio con i soldi altrui, sono in realtà dei parassiti. Cristo, ad esempio, non prese denaro da nessuno, non è vero? Visse come un semplice falegname. Non aveva grosse corone in testa, no? Al contrario, ebbe una corona di spine. Pertanto si deve capire che, se deve accadere qualcosa, ciò deve aver luogo nel nostro essere sottile, e non in una forma grossolana che ci fa credere di essere stati molto vicini a Dio.
Pertanto occorre comprendere che, qualsiasi cosa esista dentro di voi, ciò che esiste all’interno di voi, deve realizzare la vostra ascesa. Naturalmente, in noi vi sono anche altre aree in cui possiamo entrare, come il subconscio o il sopraconscio, attraverso i quali possiamo essere posseduti mettendoci a fare cose che non sono sotto il nostro controllo.
(Invece), quando diventate qualcosa, in effetti siete voi ad averne il controllo.
Ad esempio, alcune persone sono venute al mio programma ed hanno cominciato a saltare sulla sedia come rane. Io ho chiesto: “Perché saltate come rane?”. Hanno risposto: “Abbiamo pagato tremila sterline al nostro guru per fare questo”. Ed io: “Avete pagato tremila sterline per saltare come rane? Siete degli stupidi. Potete sempre saltare come rane: che cosa c’è di così grandioso?”. Ma loro hanno risposto: “In questo caso è spontaneo, perché non siamo noi a volerlo ma saltiamo lo stesso”.
Il termine spontaneo può creare una certa confusione. Se saltate, significa che non avete il controllo di voi stessi. E dovete anche chiedervi che interesse avrebbe il Divino nel farvi saltare come una rana. Nella vostra evoluzione avete forse intenzione di diventare rane? Così, quando facciamo qualche ingenuo tentativo, possiamo cadere nella trappola di queste idee assurde e pensare che, dando del denaro a individui falsi o a qualche organizzazione, si diverrà divini.
Poi, ci sono altri che iniziano a sentire rumori o suoni nelle orecchie e dicono: “Abbiamo visto una luce, siamo rinati, siamo rinati”. Insomma, questo può accadervi se assumete antibiotici o altro; (in questo caso) potreste avvertire questa sensazione nella testa.
Cosa c’è di così speciale nel vedere delle luci? Anche se assumete LSD o altre droghe potete vedere nella vostra testa luci e altro. La realtà non dovrebbe essere confusa con queste sensazioni e allucinazioni. State molto attenti, perché, dedicandovi a queste pratiche, potreste finire col contrarre malattie terribili.
Ma ora per voi è arrivato il tempo di diventare personalità indubbiamente più elevate. Come il signor Eduardo vi ha già spiegato, al nostro interno, nell’osso triangolare, si trova l’energia chiamata Kundalini. Essa risiede nell’osso sacro e sacrum in greco significa sacro. Ciò vuol dire che i greci sapevano che in esso risiede qualcosa di sacro. Nell’osso sacro risiede l’energia sacra del vostro desiderio puro, del desiderio puro. Questo desiderio puro non si è ancora manifestato; per questo si dice che è un desiderio dormiente. E deve essere risvegliato. Questa energia è il puro desiderio di diventare un tutt’uno con il Divino. Essa può essere risvegliata, ma per questo dovete essere veri ricercatori. Se credete nell’ipocrisia e continuate a seguire cose illusorie, tutta la vostra intelligenza sta tentando di ingannarvi. Allora la verità non vi sarà accordata, il che significa che la Kundalini non sarà risvegliata.
Sahaja Yoga: Sahaja significa “nato con voi” - Saha-ja: “nato con voi” - e Yoga significa “unione con il Divino”. Anche l’idea di yoga che avete, ossia flettere il corpo e così via, è molto superficiale perché in questo non avviene alcuna unione, quindi perché dovreste chiamarlo yoga? Yoga ha anche un altro significato: abilità, (in sanscrito) si dice kaushalam, abilità. Si chiama abilità. Abilità. Destrezza.
[La traduttrice chiede di ripetere il termine, uno yogi tenta di aiutarla trovando un sinonimo]
Shri Mataji: No, no, no. Perizia. Quale sarebbe il termine (in inglese)? Destrezza, kaushalam. 
Competenza. Competenza.
Quindi, una volta ottenuta questa unione, dovete diventare esperti nel modo di utilizzare questa Energia Onnipervadente.
Noi vediamo i fiori, ma li diamo per scontati. Vediamo i fiori diventare frutti e li diamo per scontati. Diamo per scontato tutto il lavoro vivente. Lo diamo per scontato perché noi non sappiamo farlo. Gli esseri umani non possono farlo. È l’energia vivente a compierlo. Pertanto, come risultato di questo risveglio dentro di noi, di questo nuovo risveglio, diventate uno con quell’Energia Divina che è onnipervadente e che definiamo la brezza fresca dello Spirito Santo. Iniziamo effettivamente a sentire la brezza fresca sulle nostre dita ed anche fuoriuscire dalla testa.
Noi possiamo eseguire qualsiasi azione come saltare, ballare; ma non possiamo far uscire dalla testa la brezza fresca, non è forse così?
Questo è il vero battesimo. È questo ciò che è stato detto: voi dovete rinascere, ma non limitandovi ad ottenere un certificato che dichiari che si è rinati. Cristo ha detto chiaramente: “Voi mi chiamerete: ‘Cristo, Cristo’, ma io non vi riconoscerò”.
Nel Corano la Kundalini viene chiamata Asas e l’Energia onnipervadente è chiamata Ruh.
Nelle scritture indiane è chiamata Chaitanya Lahari. Se ne trovano riferimenti nello Zen o in ogni religione autentica. Il Cespuglio ardente descritto (nella Bibbia) è la stessa cosa; ed anche la frase: “Apparirò davanti a voi come lingue di fuoco”, rappresenta i chakra, i centri.
Ma tutti quelli che dicono di essere responsabili della religione, non sono riusciti a fare esattamente ciò che andava fatto, perché si dovrebbe possedere un’autorità divina per dare la seconda nascita. E se c’è questa autorità divina, la Kundalini riconosce chi deve fare il lavoro; diversamente, non salirà mai.
Invece, ho letto alcuni libri sulla Kundalini di persone molto confuse che affermano che il risveglio della Kundalini è molto pericoloso. La Kundalini è il riflesso dello Spirito Santo, e chi è lo Spirito Santo? Lo Spirito Santo deve essere la Madre, la Madre Primordiale.
Ad esempio, non potete avere un padre e un figlio senza una madre. È forse possibile una cosa tanto assurda? Lo Spirito Santo deve manifestarsi adesso, il tempo è venuto.
Nel tredicesimo secolo ci fu un filosofo[1] che, affermò che il tempo dello Spirito Santo era arrivato e Lei doveva manifestarsi.
Anche i primi, primissimi Cristiani, come gli Esseni, scrissero dei libri in cui descrivevano lo Spirito Santo come la Madre Primordiale.
Occorre capire che, negando completamente questo aspetto o definendolo un mistero, non abbiamo capito l’essenziale; ma non in India, dove la gente sa che Lei è l’Adi Shakti, la Madre Primordiale.
Voi, dunque, avete al vostro interno il riflesso della Madre Primordiale come Kundalini, e il riflesso di Dio Onnipotente nel cuore come Spirito. Lo Spirito rappresenta il Figlio.
Ora, quando avrà luogo questa manifestazione dello Spirito Santo, essa è l’utero, agisce come agisce l’utero. Pertanto, la consapevolezza stessa viene nutrita. Finora tutto il nostro sviluppo è stato esteriore, all’esterno, come la crescita di un grande albero; ma dobbiamo entrare in profondità fino alla nostra sorgente per far sì che questo grande albero venga nutrito. Pertanto, deve subentrare la nuova consapevolezza del nutrimento.
Oggi, se guardate la consapevolezza del mondo – ne parlerò domani - si trovano molte organizzazioni femministe; esse però vanno completamente nella direzione sbagliata. Infatti, se le donne pensano di dover diventare uomini, è un movimento pendolare da un estremo all’altro; e in questo modo la vostra consapevolezza non si sviluppa, bensì oscilla semplicemente dal lato maschile al lato femminile, dal lato femminile al lato maschile. È come una lotta in atto, una ribellione.
Non sarà la ribellione che porterà a qualcosa di grande, bensì la rivoluzione, affinché vi sia finalmente un movimento verso l’alto e la vostra consapevolezza diventi più elevata grazie al nutrimento.
La Kundalini ci nutre completamente, proprio come fa la Madre Terra. E voi nascete, rinascete, con una nuova consapevolezza dotata di compassione, di amore, di pazienza e del potere di abbellire.
Questo è il periodo in cui, fortunatamente, siamo nati; siamo molto fortunati. Questo nutrimento deve funzionare e sta funzionando in molti Paesi, ovunque Sahaja Yoga si stia manifestando. Si esprime in così tanti modi che non posso elencarveli tutti in una sola conferenza; ma vi dirò alcune cose.
Oggi il più grave problema di questo mondo è la povertà. La disuguaglianza. Ora, quando in un essere umano avviene il risveglio, l’energia inizia a scorrere dalle sue mani ed egli acquisisce un potere speciale.
Abbiamo condotto degli esperimenti in un’università di agraria, grazie ad alcuni professori che sono stati risvegliati. Essi hanno scoperto che, se si usa acqua vibrata, in virtu’ delle vibrazioni il raccolto di grano o qualsiasi altro raccolto aumenta all’incirca da sei a dieci volte. Tutte le produzioni agricole si moltiplicano, ma non in modo artificiale, mediante ibridazione o concime, che sono pericolosi per l’organismo umano. In questo modo il problema dell’alimentazione può essere risolto.
I raccolti vibrati sono di per sé molto nutrienti ed energetici. Saziano molto.
Anche se ne mangiate una piccola quantità, vi sentite più che soddisfatti e pieni di energia. E l’altro vantaggio più importante che abbiamo è che la vostra salute, la salute fisica, viene completamente ristabilita. Sahaja Yoga ha curato malattie quali cancro, mielite, tutte queste malattie incurabili, diabete, innumerevoli disturbi. E per questo non si deve somministrare nessuna medicina e non è necessaria nessuna spesa. Nessuno deve pagare per questo, è tutto gratuito.
Soprattutto gli italiani sono persone molto malinconiche. Ciò che ho imparato da Shakespeare è che il Mercante di Venezia era italiano ed era malinconico. Vogliono soffrire, e questa è un’attitudine molto sbagliata nei confronti della vita. Infatti gli ebrei, ad esempio, che rinnegarono Cristo, dissero: “Vogliamo soffrire”; così hanno sofferto davvero, ed ora sono diventati aggressivi e fanno soffrire gli altri.
Ed i cristiani non hanno nessun diritto di dire che devono soffrire, perché Cristo ha già sofferto abbastanza per voi. Si deve dunque capire che questa teoria della sofferenza non è molto sana.
Vi conduce nel subconscio, dove siete tormentati fino a cadere in uno stato malinconico e poi ancora peggiore; e devo dirvi che, in tutti i miei esperimenti, ho constatato che questo stato è vulnerabile al cancro.
Il morbo di Parkinson, la mielite e ogni sorta di malattie moderne come l’AIDS, provengono tutte da questa tendenza dell’uomo.
Durante tutto il mio lavoro, ho notato che tutte le persone che soffrono di queste malattie sono in realtà persone di lato sinistro, con una forte propensione alla malinconia.
Dovreste ricercare la gioia invece della malinconia, e la gioia è la natura del vostro Spirito. Spero, domani o dopodomani, di potervi parlare dello Spirito, della sua natura, e vi dirò quanto sia grandioso essere lo Spirito.
La malinconia, spinta agli estremi, può portarvi anche in un altro dominio in cui le persone soffrono di malattie come l’epilessia, oppure diventano asociali o squilibrate. Anche chi assume troppe droghe e troppo alcool può spostarsi sul lato sinistro e, se ci si sposta eccessivamente sul lato sinistro, si diventa persone anormali.
Quando però la Kundalini è risvegliata, la vostra attenzione viene attratta al centro. Se si trova a sinistra o a destra, viene spinta automaticamente al centro e voi diventate personalità normali ed equilibrate per la vostra ascesa.
Esiste in noi anche un altro aspetto, il lato destro, a causa del quale si dominano gli altri.
Possiamo dire che i sadici ne rappresentino l’aspetto estremo. Costoro dominano gli altri, fanno soffrire gli altri, mentre loro non hanno molti problemi.
Subiscono però altri tipi di influenze “correttive”, quali attacchi di cuore e paralisi.
Persone del genere credono nella guerra, nelle liti, così disturbano la pace nel mondo. Cercano continuamente di traumatizzare e spaventare la gente con le loro ideologie. Qualcuno di essi, ad esempio, potrebbe dire: “Se non fate in un certo modo, Cristo vi punirà”. Oppure, per farvi rimanere sotto il loro completo controllo, diranno che sta per arrivare il Giorno del Giudizio.
Ma prima del Giudizio Universale, deve avvenire la resurrezione. Prima del Giorno del Giudizio, deve aver luogo l’Ultimo Giudizio; e che cosa accadrà a questa gente che parla del Giorno del Giudizio? Non saranno forse giudicati anche loro?
Il giudizio avviene mediante il risveglio della Kundalini. Questo è il solo modo attraverso il quale potete giudicare voi stessi. Non avete bisogno che qualcun altro vi giudichi, perché diventate maestri e guide di voi stessi. Il vostro Spirito è il maestro dentro di voi, e voi dovete diventare quel maestro.
Possiamo capirlo mediante un’analogia, ma non portatela all’eccesso: in una macchina, il freno corrisponde al lato sinistro e il lato destro all’acceleratore. Voi cercate di equilibrarli entrambi e, quando sapete come farlo, diventate i conducenti.
E una volta diventati conducenti, lo fate spontaneamente: non dovete chiedere a nessuno, sapete di essere voi a guidare. È uno stato che raggiungete. Ma anche a quel punto il maestro, il maestro di guida è seduto dietro. E il vostro maestro seduto dietro è lo Spirito. Quando lo Spirito diventa tutt’uno con il pilota, allora iniziate a vedere dentro di voi il conducente, il freno e l’acceleratore. Cominciate a vedere tutto ciò e a controllarlo.
Di conseguenza, abbandonate tutte le abitudini che vi rendono schiavi e anche le abitudini di rendere schiavi gli altri, il che equivale a fare incidenti (sempre secondo la metafora della macchina, ndt), e diventate guide autonome del vostro essere.
È una cosa semplice quella che accade, infatti tutto ciò che è vitale è estremamente semplice. In Austria, alla fine della terza conferenza, il cento per cento delle persone ha ottenuto la realizzazione, ed erano pressappoco lo stesso numero (indica il pubblico in sala), forse un po’ di più. Praticamente in ogni Paese abbiamo persone che sono anime realizzate. È qualcosa che vi appartiene. È come un vostro assegno che deve essere incassato. È come un assegno da incassare. Dobbiamo quindi fare in modo di ottenere tutti questa suprema consapevolezza dentro di noi.

Che Dio vi benedica.

Ora mi farebbe piacere che mi rivolgeste delle domande collegate all’argomento che ho trattato, ma non è necessario essere aggressivi con me. Se appartenete già a qualche gruppo o altro, potete continuare.
Io non posso forzarvi a ricevere questo. Dovete chiederlo. Se funziona, siete molto fortunati. Dovete solo desiderarlo.
Potete rivolgermi le domande, cinque o sei domande circa, poi faremo l’esperienza dell’illuminazione che durerà appena dai quindici ai venti minuti. C’è un signore...
Yogini traduttrice: La domanda è: è necessario eseguire esercizi yoga per ottenere la realizzazione?
Shri Mataji: No, affatto. Al contrario, a volte è contro Sahaja Yoga, perché fare degli esercizi prima del risveglio della Kundalini è qualcosa di indiscriminato. In Sahaja Yoga possiamo fare alcuni esercizi, quelli necessari a purificare i chakra, ma il moderno Hatha Yoga non è né Hatha Yoga né Yoga.
Sì?
Yogini traduttrice: La domanda è: se le vibrazioni incrementano così tanto la produzione agricola, perché non vengono usate su vasta scala per risolvere la fame nel mondo? Posso dirlo anche in italiano?
Shri Mataji: Risponderò. Vede, non è facile per la gente accettare la verità. Specialmente per le persone al vertice degli affari. È molto difficile per loro accettare con facilità una cosa del genere. Ho guarito dal cancro il Presidente dell’India e lui ha chiesto al Ministro della Sanità di venire ad incontrarmi per fare questo lavoro per la popolazione dell’India. Innanzitutto, però, il mio lavoro non è curare la gente, bensì dare la realizzazione.
Ma se si entra nell’amministrazione pubblica, i loro stili sono molto diversi. Vorrebbero catalogare tutto, farmi esaminare dal Parlamento, fare domande. Io sono un uccello libero; non voglio tutte queste sciocchezze. Ma ho detto loro che, se lo desiderano, possono inviare da me dei medici ed io posso istruirli, posso formarli, insegnerò loro ogni cosa, se sono disposti a farlo.
Ma ora, solo ora, dopo cinque anni, hanno consegnato il terreno che ci era stato assegnato. Potete immaginare? Ci sono voluti cinque anni perché la burocrazia rendesse disponibile il terreno per fare questo lavoro. Quindi non so, di questo passo, quando inizieremo veramente questa attività a quel livello.
Ma stiamo già compiendo un enorme lavoro, senza nessuna interferenza. Naturalmente non posso diventare un agente nelle mani di queste persone, ma sto facendo del mio meglio e vorrei sapere quanto lei abbia intenzione di aiutarmi. Lei, proprio lei, personalmente. Vediamo.
Se si diventa realizzati, si possono anche curare le persone. Se diventate realizzati potete valutare da soli, ma dovete prima di tutto ottenere la realizzazione. Poi potrete farlo.
[Interruzione dal pubblico]
Shri Mataji: Penso che sia aggressiva, è aggressiva. È una donna aggressiva! Stia calma. Adesso lasci parlare gli altri. Che venga ad incontrarmi più tardi. Capisco. Adesso lasci fare le domande agli altri. Signora? Venga ad incontrarmi.
Yogini traduttrice: La signora stava facendo una domanda che non ho capito, quindi voleva ripeterla. 
Shri Mataji: Va bene. Ora direi che lei è una signora buona, si preoccupa di tutti, sono molto felice di saperlo. Ora, vorrei dire che sarò lieta di conoscerla, ma permetta anche agli altri di fare le domande, perché lei (la traduttrice) non ha capito la domanda.
Signora dal pubblico: La mia domanda è se è una critica nei confronti di chi salta come una rana. 
Shri Mataji: Che cosa dice?
Signora dal pubblico: È una critica nei confronti di chi salta come una rana? 
Shri Mataji: È una... ?
Signora dal pubblico: ...alle persone che saltano come rane. La mia domanda è se il loro errore, dato che stanno acquistando siddhi (poteri, ndt), è di addentrarsi troppo nella coscienza?
Shri Mataji: Nessuno ci si è addentrato. Signora, se vuole saperlo, le dirò molto francamente che il direttore di questo corso di siddhi in Scozia, sua moglie e suo figlio, tutti e tre, sono falliti, sono diventati epilettici e finiti sul lastrico. Tutti e tre, per sua informazione. E sono venuti in Sahaja Yoga. Ho appreso queste cose solo da persone che sono venute da me, e se vuole saperne di più, gliene parlerò. Nessuno (di questi che fanno corsi di questo genere per acquisire siddhi) si è addentrato in profondità.

(Yogini traduttrice: Lei aveva già ottenuto la realizzazione, ma non ha proseguito, ha lasciato ma è tornata.)
Shri Mataji: Come?
Yogini traduttrice: È ancora una persona “nuova”. 
Shri Mataji: Che cosa dice?
Yogini traduttrice: Chiedeva se sono entrate troppo in profondità nella coscienza, quelle persone che... 
Shri Mataji: No, no, no, no. Sono diventati posseduti. Sono diventati completamente posseduti. Tanto che sono stati colpiti da epilessia. Vede, lui era il direttore, l’uomo più importante di questo corso di siddhi in Scozia, a Roanoke. Ed ora, poveretto, è fallito. È andato in Sud Africa, ora sua moglie è andata in India, la situazione è molto caotica; e dovreste leggere gli articoli che lei ha divulgato a proposito di quest’uomo, sulla sua mancanza di carattere, su quanto sia orribile. Si chiama Peter Pierce. Sua moglie è lì, potete scrivere sia a lei sia a lui. È una condizione terribile. Sì, figlio mio?

Yogini traduttrice: La prima domanda è se esiste una relazione fra la vita sessuale e la Kundalini.
Shri Mataji: No, affatto. La Kundalini è al di sopra dell’energia sessuale. Naturalmente, se conducete una vita matrimoniale equilibrata, una vita virtuosa, va perfettamente bene. Dovreste averla, dovreste avere bambini.
A questo proposito, Cristo ha detto: “Non avrai nemmeno occhi adulteri”. Arrivò a questo punto. Ma la Kundalini sale al di sopra del centro (del Muladhara chakra). In quel momento una persona diventa come un bambino, innocente.
La sua innocenza viene veramente risvegliata e così le malattie connesse con il sesso e simili vengono curate. Ma questo avviene automaticamente, oggi non preoccupiamoci di cosa sia, ma dopo la realizzazione diventate così. Noi non diciamo: “Non fate questo, non fate quello”. Diventate automaticamente grandi personalità. Questo perché voi siete personalità gloriose, non siete esseri umani schiavi di tutta questa lussuria ed avidità.
Lei. Sì, prego. Soltanto un minuto, prego.
Yogini traduttrice: Quando parliamo di realizzazione del Sé, intendiamo un’immagine dell’io? Sono la stessa cosa?
Shri Mataji: Ah, ah, ho capito. No, no, no, no. Ah. No. Ho capito.
Yogini traduttrice: Se è uguale all’immagine del proprio io.
Shri Mataji: No, no. Non vedete nessuna immagine. Prego, si sieda, le spiegherò. Voi divenite. Voi ad esempio vedete la luce, quindi ne siete lontani. Quando però diventate la luce, vedete tutto attraverso la luce. Quindi diventate. Occorre comprendere che, con questa esperienza, quando divenite, (questa energia) inizia a scorrere attraverso di voi, cominciate a sentirla e diventate proprio la conoscenza.

(A lato alla yogini: “Ruth, da quanto tempo c’è Eduardo, quell’Eduardo? Da quanto tempo Eduardo... no, no, no, no. Da quanto tempo è in Sahaja Yoga?” Yogini: “Un anno e cinque...”) Ora, il signor Eduardo che avete visto, è in Sahaja Yoga da appena un anno, ma vedete di quanta conoscenza è dotato. E non sapeva niente del Divino! Ed ora lui stesso ha dato la realizzazione a tantissime persone.

Ricercatore: Posso fare una domanda?
Shri Mataji: Sì, prego.
Yogini traduttrice: Da dove viene la Sua sicurezza nel dire che Hatha Yoga non è una buona cosa?
Shri Mataji: No, no, no, no. Non mi ha ascoltato bene, signore. Non ho detto che Hatha Yoga non sia valido, ma lo yoga moderno praticato dalla gente non è Hatha Yoga. Non mi ha sentito. Ora, le dirò che lo Shastra di Patanjali, che è stato scritto da Patanjali migliaia di anni fa in India, dice che ci sono Ashtanga, otto passi.
E il più importante è Ishwara Pranidhana, ossia la stabilizzazione di Dio.
Gli altri sette passi erano ausiliari. Erano ausiliari, di supporto a questo.
E quando esso veniva praticato, in India avevamo un sistema di istruzione molto diverso, nel senso che tutti i giovani andavano a vivere con un guru che fosse un’anima realizzata, che fosse molto istruito ed anche realizzato.
E se leggete il libro dello Yoga di Patanjali, che è così voluminoso, la parte dedicata agli esercizi, Yama Niyama, è minima. Nel testo originale, occupa una parte esigua.
Ma queste cose (moderno Hatha Yoga, ndt) sono iniziate solo negli ultimi cinquanta, sessanta anni, quando alcune persone andarono da qualche guru sull’Himalaya e furono scartate come incapaci. Ma erano venute a conoscenza di alcuni esercizi, così iniziarono ad insegnarli alla gente senza avere alcuna autorità divina.
Ora, per farvi capire, ve lo spiegherò attraverso un’analogia. Per esempio, se si ha un’automobile, deve essere avviata, altrimenti non si muoverà. E quando comincia a muoversi, a quel punto vedete i difetti della macchina, in che condizione è, cosa c’è che non va.
Ora, quando la Kundalini è risvegliata – ascoltatemi – quando la Kundalini è risvegliata, a quel punto capite quale chakra non funziona bene, quale chakra non è a posto. E voi, di conseguenza, dovete fare l’esercizio adatto al problema che avete; non potete prendere tutta la cassetta dei medicinali in modo indiscriminato. Lasciatemi finire. Se invece fate gli esercizi in maniera indiscriminata, quel che accade è che diventate di lato destro, le vostre emozioni diminuiscono, cominciano gradualmente a svanire, e diventate persone di lato destro.
(Ciò si verifica) perché l’Hatha Yoga si preoccupa solo dell’aspetto fisico; in esso manca l’amore, non c’è amore, nessun equilibrio.
E noi non siamo soltanto esseri fisici: siamo anche esseri emozionali, siamo esseri mentali e siamo esseri spirituali. La mia autorità proviene dunque dallo stesso Patanjali. Le spiegherò tutto al riguardo se verrà a parlarmi di persona, signore (L’uomo dal pubblico continua a discutere). Va bene. No, venga a trovarmi; le spiegherò tutto al riguardo, soltanto quello è Yoga. Venga a trovarmi. Ne sarò molto felice. Sì.
Adesso ancora un’altra domanda e poi dovremmo fermarci. È tutto, ora abbiamo finito.

(L’uomo dal pubblico alza la voce e discute animatamente. Dice che lo yogi Eduardo, che aveva fatto l’introduzione al programma, aveva “espresso idee più avanzate della signora”.)

Yogini traduttrice: Lui dice che Eduardo ha espresso idee più avanzate di Lei e a volte addirittura apparentemente opposte.
Shri Mataji (ridendo:) Sono felice che lui le sia piaciuto più di me, sono molto felice di saperlo (ride). Va bene. Ora, va bene. Adesso lasciate stare. Lasciate perdere.
Lo faremo domani signora, la scriva (la domanda)... Alle nove. No, no, no. Alle nove. Ora, ci sono tante persone... tantissime. (Alla traduttrice:) Adesso chiedi loro di... non... Senta, l’appuntamento è per le nove. Per favore, ci sono così tante persone dietro, così tante, va bene?
Per cortesia. Vi dirò una cosa: con queste proiezioni mentali non otterrete niente.
Con le discussioni non otterrete nulla.
Con le conferenze non accadrà. Ora la sola cosa che funzionerà è il vostro desiderio, e pregate che accada: può funzionare, può non funzionare. Non può esserci nessuna garanzia. Io sto cercando di neutralizzare i vostri pensieri, ma in realtà la Kundalini deve fuoriuscire da qui (tocca il Sahastrara); questo è l’aspetto più importante. Non si può discutere con il Divino (Shri Mataji ride). Qualunque cosa debba funzionare, deve essere fatta funzionare.
Se qualcuno vuole andare via, dovrebbe andare, ma non dovreste disturbare nel... (alcune persone si alzano per uscire).
Va bene... - Adesso, facciamo sì che tutti l’ottengano. Poi lei può venire a trovarmi, signore. Una volta o l’altra, perché non viene a trovarmi? Lui è un ricercatore. Perché non viene a trovarmi? Dovrebbe venire a trovarmi.
(L’uomo si avvicina a Shri Mataji per fare una domanda)
Ricercatore: Ho avuto l’iniziazione. Desidero sapere se posso avere la realizzazione...
Shri Mataji: Vede, qualsiasi iniziazione lei abbia avuto, non ci riguarda. [Ricercatore: “Okay”] Quello che ci interessa è che lei ottenga la realizzazione, deve sentire la brezza fresca. Se non la sente...
Ricercatore: Ho soltanto chiesto di rispettare le altre persone.
Shri Mataji: Sì, d’accordo. Perché allora non si siede? Proviamo, proviamo, deve provare!

(Alla traduttrice:) Prima di tutto, che stiano comodi e tranquilli. E inoltre, potete togliervi gli occhiali perché con questo la vista potrebbe migliorare, sapete.
E toglietevi anche le scarpe. Qualsiasi cosa stretta può essere allentata, qui (sul collo) o qui (sullo stomaco) sul Nabhi, o... (tocca la zona del collo).
Ora, per favore, rivolgete le mani verso di me proprio così, perché queste (indica la punta delle dita) sono i cinque centri, questo è il sesto (base del palmo), questo è il settimo (centro del palmo). Quindi, dei due sistemi nervosi simpatici (mostra le Sue mani aperte), questi sono i dieci centri (cinque a destra e cinque a sinistra) che abbiamo (riferendosi al numero totale delle dita delle mani). Ma in realtà (in totale) sono quattordici (centri), perché (in una mano) ci sono cinque (dita, ossia centri) più il sesto (alla base del palmo) ed il settimo (al centro del palmo).
Adesso dovete tenere gli occhi chiusi per tutto il tempo, infatti la Kundalini deve salire e, per questo, dovete tenere gli occhi chiusi, così l’attenzione resterà completamente all’interno. Se invece gli occhi sono aperti, la Kundalini potrebbe anche non salire.
Che c’è? Che cosa succede lì? (Qualcuno fa per parlare) Sì. Quelli che non vogliono farlo dovrebbero uscire perché disturbano gli altri e dovreste essere gentili. Ci vorranno soltanto dieci, venti minuti, ma se ci sono persone che proprio non vogliono e sono decise a non farlo, ciò disturba me e disturba tutti.
Per favore chiudete gli occhi. Sahastrara... (Shri Mataji massaggia il Sahastrara).
Ora dovete fare come vi dico: rivolgete la mano sinistra, che rappresenta il potere del desiderio, verso di me, poggiandola molto comodamente sulla gamba. (Massaggia ancora il Sahastrara, poi dice: “Meglio”). E la mano destra è il potere dell’azione, quindi dobbiamo usare la mano destra per canalizzare la Kundalini e i chakra.
Adesso portiamo la mano destra sul cuore. In questo punto dovete dire – chiamatemi Shri Mataji o Madre, come preferite – “Madre, io sono lo Spirito”.
Ora, mettete la mano destra sullo stomaco, dalla parte sinistra, e premete con una certa forza con le dita. (Shri Mataji strofina ripetutamente la base della mano sinistra, corrispondente alla zona del Muladhara, contro il microfono. Poi guarda quello stesso punto della propria mano e ci soffia sopra). 
Ora, poiché siete lo Spirito, dovete affermare: “Madre, io sono maestro di me stesso, io sono il guru di me stesso”. Dovete dirlo dieci volte.

Adesso, per favore, riportate la mano sul cuore, la mano destra, e dite per dodici volte: “Madre, io sono lo Spirito”.
Però sto constatando una cosa: che vi sentite colpevoli per delle inezie. Per favore, non condannate voi stessi, non cercate di contare i vostri cosiddetti peccati, niente del genere. Dobbiamo entrare nel presente. In questo momento voi non siete affatto colpevoli. Dato che siete lo Spirito, come potete essere colpevoli? Ora, per favore, provate a ripetere per dodici volte: “Madre, io sono lo Spirito”.
(Shri Mataji soffia nel microfono per tre volte)

Ora portate la mano destra alla base del collo dalla parte sinistra, passando dal davanti, e tenetela premuta. Questo centro è bloccato nelle persone che pensano di essere colpevoli, o in tutti quelli che vogliono soffrire (ride). Perciò dovete dire: “Madre, io non sono colpevole”, per sedici volte. E se vi siete sempre sentiti colpevoli, dovreste dirlo, credo, per trentadue volte. (Shri Mataji tiene il microfono vicino all’orecchio sinistro. Dice a lato: “Molto forte qui”). C’è un blocco molto forte lì. (Lunga pausa, poi: “Meglio”. Shri Mataji tiene il microfono vicino alla spalla sinistra). Per favore, non sentitevi colpevoli. Dite per sedici volte: “Madre, non sono colpevole”.
Dovete essere in uno stato d’animo felice. Dovete ridere di tutto questo problema di malinconia.
(A lato) Molto bene.
In Sahaja Yoga non è necessaria alcuna confessione. Sahaja Yoga non si preoccupa di ciò che avete fatto finora. Sahaja Yoga non si preoccupa di ciò che avete fatto finora. (Shri Mataji dice alla traduttrice: “No... Di’ che non ci sono confessioni in Sahaja Yoga, nel modo più assoluto”). Esso è per nutrire, e curare tutto ciò che non va. (Dice a lato: “Meglio ora. Il cuore”. Shri Mataji pone il microfono vicino al Suo cuore).
(Shri Mataji inizia a ripetere più volte i seguenti mantra: Nirmala Vidya Aham Sakshat, Shuddha Vidya Aham Sakshat, Vishnumaya Aham Sakshat).

In particolare oggi, nel giorno speciale del compleanno della Madre di Cristo, non dovreste sentirvi colpevoli, infelici o malinconici. (Mentre la yogini traduce, Shri Mataji continua a ripetere “Vishnumaya Aham Sakshat” mettendo il dito nell’orecchio sinistro. Dopo un po’ dice: “Ah!” e fa un gesto con la mano come ad indicare che qualcosa è andato via).
Bene. Ora portate la mano destra sulla parte alta della testa, orizzontalmente sulla fronte. Tenetela lì. A questo punto dovete perdonare tutti dicendo: “Madre, io perdono tutti”. Ah, meglio.
Sahaja yogi: Devono anche perdonare se stessi.

Shri Mataji: Perdonate anche voi stessi, è molto importante.
Ah, meglio.
(Dice ad un sahaja yogi: “Sì, dietro”. Lo yogi inizia a dare bandhan sull’Agnya posteriore di Shri Mataji). Tienila qui.
Ora portate la mano destra sulla sommità della testa, sull’area della fontanella, dove avevate un osso morbido nella vostra infanzia. Cercate di premerlo e muovetelo in senso orario per sette volte.
A questo punto, io non posso interferire con la vostra libertà. Dovete dire che desiderate la realizzazione, che la desiderate veramente, affermando: “Madre, desideriamo la realizzazione, per favore concedici la realizzazione”. Per favore ditelo per sette volte. (Shri Mataji tiene in mano la candela e dice a lato: “Meglio”).

Ora alzate la mano più in alto e verificate se sta arrivando la brezza fresca. Più in alto, più in alto. Un po’ più su, circa dieci, quindici centimetri più su. Almeno dieci centimetri. Adesso cambiate la mano dall’altro lato, e portate la mano destra di fronte (verso Shri Mataji) – nella stessa posizione in cui avevate la mano sinistra – e sentite con la mano sinistra. Verificate se c’è una brezza fresca che fuoriesce. In questo momento non pensate. (Shri Mataji soffia nel microfono). 
Sahaja yogi: Molto meglio.
Shri Mataji: Potete cambiare mano e provare di nuovo con l’altra mano. (Soffia ancora).
Potete continuare ad alternare le mani e verificare da soli. Potete controllare anche sulla testa degli altri se c’è una brezza fresca. Senza toccarli. Ora controllate se sentite la brezza fresca sulle vostre mani. Bene.
Potete aprire le mani completamente ed anche gli occhi. Le mani, le mani bene aperte. Ora vi dirò anche come alzare la vostra Kundalini. Provate. Se funziona, potreste sentire un forte vento sulle mani. Portate dunque la mano sinistra, come vedete, di fronte alla (sede della) Kundalini rimanendo seduti. La mano sinistra, tutti.
Ed ora, con la mano destra, iniziate a muovere la mano destra – quella dell’azione – in questo modo, verso l’alto, davanti e in basso. Provate. Non nell’altro senso. Osservate come la muovo io: davanti, verso il basso, verso l’alto. Portatela fin sopra la testa. Portatela fin sopra la testa e legatela. Così andrà bene. Adesso dovete farlo per tre volte. Spero che abbiate capito: davanti, in basso, dietro e verso l’alto. Così, in senso orario.
Adesso ricominciate. Per tre volte. Portatela su, sopra la testa, abbastanza in alto, legatela e fate un nodo.
Di nuovo. Portatela su, in alto. Legatela. Questa è la terza volta, in cui dovete fare tre nodi. Rivolgete la testa verso l’alto e legatela: uno, due e tre.
Ora controllate sulle mani: alzate le mani e verificate se sentite arrivare qualcosa sulle mani, la brezza fresca. E chiedete: “È questa la brezza dello Spirito Santo?” Chiedetelo nel cuore. Bene?
Sahaja yogi: Sì.
Shri Mataji: Bene.
Sahaja yogi: Molto bene.
Shri Mataji: Molti di voi l’hanno sentita. Ora aprite di nuovo le mani.

Dopo questa esperienza vi sentirete molto in pace. Di fatto, non state pensando molto. Non ci sono pensieri nella vostra mente, siete oltre. Oggi, stasera, quando andate a casa, non parlate troppo, cenate e andate a dormire. Nel giro di tre giorni sono sicura che riusciremo a stabilizzare la vostra realizzazione del Sé.

[1] Gioacchino da Fiore (1130-1202).

