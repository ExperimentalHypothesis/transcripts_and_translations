9 luglio 1989
Krishna Puja
La Belle Étoile, La Rochette (Francia) | Translation (English to Italian) - VERIFIED

Shri Radha Krishna Puja - Shri Ahlada Dayini Puja, “L'Importanza dell'Amicizia”, Melun (Francia), 9 Luglio 1989.

08/2024 SOTTOTITOLI, TRADUZIONE VERIFICATA

Sono davvero molto felice che per questo puja in Francia siano presenti tanti ospiti stranieri oltre ai sahaja yogi francesi. Ciò evidenzia la collettività, la collettività che vi attrae tutti da ogni nazione, e che voi cercate di gioire di questa collettività.

Ma la base della collettività, il fondamento della collettività è molto profondo, e soltanto una comprensione profonda può rivelarvi che il fondamento della collettività è un amore distaccato. L’amore è l’unico modo.

Non è possibile avere una collettività se non si ha un amore distaccato. I francesi sono stati bravi a parlare di tanti tipi di amore e hanno scritto libri su libri, romanzi su romanzi, creando molte  atmosfere romantiche e non romantiche di ogni genere per parlare di amore.

Ma l’amore puro, come capiamo in Sahaja Yoga, adesso deve essere espresso dai sahaja yogi fra di loro.

Dopotutto siamo tutti esseri umani creati da un unico Dio e siamo tutti sahaja yogi creati da un’unica Madre. Quindi tra noi non dovrebbero esservi equivoci di alcun genere. Ma dobbiamo conoscere ciò che a volte ci rende un po’ diversi.

Se riuscissimo a comprendere i problemi che ci troviamo ad affrontare, sarebbe molto più semplice per noi capire perché il nostro amore diventa così attaccato, non distaccato. Esso inizia a restringersi sempre più e poi si tende ad amare soltanto se stessi.

Una delle ragioni principali di questo problema sono i condizionamenti. Siamo condizionati al punto da non saper amare.

Quando vedo la pubblicità in Occidente, non so dove inizi e finisca l’Occidente e dove inizi l’Oriente.

Si parla di Occidente e Oriente ma non so quale sia la linea di demarcazione. Qualcuno sa dirmi dove inizia l’Oriente e l’Occidente?

Infatti è un unico mondo rotondo, sapete. Ma in un modo o in un altro esiste qualche linea, una linea sconosciuta, una linea sottesa che a volte crea questo Oriente e Occidente: due tipi di condizionamenti.

Così, quando vedo certe pubblicità... recentemente ne ho visto una su James Bond: “Lui ha la licenza di uccidere” e “Il miglior film sulla vendetta”. Questi sono gli slogan pubblicitari.

Se la vendetta è la migliore forma di soddisfazione, come si può amare qualcuno?

Quindi, dall’esterno ci arriva questa sorta di condizionamento per cui non dovremmo perdonare nessuno, dovremmo vendicarci. E se non ci si vendica, non si è degni del proprio nome. Così, se non potete vendicarvi... come in un duello tra due contendenti, che era molto in uso in Francia, dove prendevano due pistole e si uccidevano a vicenda. Insomma, che idea stupida era! Pensate, questo nei tempi moderni. Ma era così. Non vendicarsi era considerato molto scorretto, di infimo livello. Quindi ci si doveva vendicare.

Anche la storia mostra la stessa cosa, cioè che ci si doveva vendicare di chi vi aveva fatto del male, o vi aveva in qualche modo creato problemi. Io ritengo sia la caratteristica di un serpente. Si dice che, se inciampate in un serpente, lui vi inseguirà per tutta la vita per vendicarsi. Tutto ciò che farà per tutta la sua vita sarà rincorrere chi per errore lo abbia calpestato.

Analogo è il comportamento umano: ho notato che si parla, in molti romanzi, di come un personaggio perseguiti chi gli abbia fatto del male in qualche modo.

Continuando così non vi sarà fine a tutto ciò. Innanzitutto è completamente assurdo. Per questo vi farò un esempio di Buddha. Mi ha colpito molto il modo in cui una volta rispose ad una persona che lo aveva insultato e oltraggiato, rivolgendogli parole orribili di ogni sorta.

Buddha si recò poi in un altro villaggio. Quel tipo provò rimorso e tornò da Lui dicendo: “Signore, scusami per averti detto queste cose. Sono davvero molto dispiaciuto”. Buddha disse: “Che cosa? Quando?”. L’altro rispose: “Ieri”. E Lui: “Ieri ormai è passato. Oggi sei qui con me. Perché dunque parli di ieri? È passato”.

Insomma, con questa idea che qualcuno ci abbia fatto del male, che qualcuno sia molto cattivo con noi, rimaniamo bloccati nel passato.

Mi dicono che si celebra l’anniversario della rivoluzione francese[1]. Se me lo chiedete (vi dirò che) non era necessaria una rivoluzione di quel genere. Non era necessario uccidere Maria Antonietta. Non era necessario ucciderla. Ma loro la vollero uccidere.

E perché? Perché, secondo loro, aveva speso un’enorme quantità di denaro a Versailles in splendidi arredi. Ed oggi esibiscono soltanto quegli arredi! Che altro c’è da mostrare in Francia? Appena si arriva vi chiedono: “Avete visto il suo palazzo?”. Ho detto: “Davvero?”. La prima volta che venni in Francia fu questa la prima domanda.

“Deve andare a vederlo! È impossibile, non si possono trovare cose così belle da nessuna parte. È impossibile”. Chiesi: “Impossibile?”. “Sì, perché è impossibile creare cose così belle”.

Lei (Maria Antonietta) realizzò queste cose bellissime non per portarsele via.

Ora che l’avete uccisa, mi chiedete di andare a vedere queste meraviglie!

Dobbiamo apprendere dalla storia quanto sia stato stupido ucciderla. Che bisogno c’era di eliminarla? Una volta preso il controllo del governo, bene, a quel punto avreste dovuto fermarvi e iniziare a governare.

Pensate forse che con quella rivoluzione per noi il mondo sia migliorato? Pensate che le cose siano migliorate in tutto il mondo? Inoltre, la rivoluzione sarebbe dovuta servire a sostituire il governo, d’accordo, ma non era necessario arrivare a quell’eccesso.

Pertanto, il secondo condizionamento che subentra in noi, quando ci vendichiamo, è che si supera ogni limite umano. Non sarebbero stati soddisfatti se lei fosse rimasta in vita: “Oh Dio, dobbiamo ucciderla”.

Non dico ovviamente che chi abbia danneggiato il Paese, la nazione, debba essere autorizzato a continuare a farlo, ma si deve capire fino a che punto arrivare.

La saggezza di Sahaja Yoga sta nel comprendere  fin dove potete arrivare per esprimere la vostra collera, per esprimere la vostra cosiddetta vendetta con chiunque.

La cosa migliore, però, sarebbe affidare tutto all’Energia divina, in quanto ogni cosa è realizzata dal Potere divino. Noi tutti esistiamo all’interno del Potere divino. Non si può pensare a niente di simile. Non so farvi una similitudine riguardo al modo in cui agisce il Potere divino.

Se, ad esempio, dal sole non emanassero raggi, se rimanessero all’interno e tutto funzionasse, avremmo detto che è qualcosa di simile all’Energia divina.

Non esiste niente al di fuori di essa. È tutto all’interno. E questa Energia divina è il potere della compassione e dell’amore ed è quella che fa ogni cosa.

Quando però ce ne incarichiamo noi e stabiliamo di dover essere noi a fare qualcosa pensando di essere chissà chi, e proviamo ad opporci al Potere divino, diventiamo stupidi, come abbiamo visto.

Pertanto, rimettere tutto nelle mani del Potere divino, ed essere un semplice strumento di questo Potere divino, è il comportamento di un sahaja yogi. Infatti la compassione, l’amore del Potere divino sono così immensi che sono saggezza, assoluta saggezza. Chi non abbia compassione non può essere saggio. Potrebbe essere sapiente da un punto di vista terreno, ma non realmente saggio.

Chi è convinto di dover essere molto meticoloso, deve sapere che la sua precisione sarà sfidata dal Potere divino. Occorre avere un temperamento molto rilassato e flessibile.

Adesso, ad esempio, sono arrivata all’improvviso, forse non siete stati avvertiti, le persone non erano proprio preparate in maniera formale, schierate come un esercito. Va bene, non è importante! Non fa differenza. Io non sono infastidita in alcun modo, non sono per niente scontenta, sono stata molto felice di vedervi tutti perché, dopotutto, tutti voi mi amate ed io vi amo.

È una famiglia e non è necessario essere molto formali. Non esistono formalità tra voi e Dio Onnipotente, non possono esserci.

Deve però esserci la comprensione di ciò che stiamo facendo.

Trovo che improvvisamente gli esseri umani diventino estremamente rilassati, estremamente pigri, estremamente confusi. Chiedete loro come si chiamano e vi diranno dieci volte: “Eh? Eh?”. Io chiedevo: “Come ti chiami?”. E loro: “Eh?”. “Ti ho chiesto come ti chiami”. “Che cosa mi ha chiesto? Il mio nome?”. “Sì, il tuo nome”. “Ah, capisco” (risate, Shri Mataji ride). Insomma, neanche un po’ preoccupati di ricordare il proprio nome o dirlo. Come sotto l’effetto di una droga. Così è troppo.

Un altro stile è quello di troppe formalità: immaginiamo che adesso stia arrivando Madre e le si debba offrire qualcosa e questa cosa manchi. Va bene, non importa!

Dopotutto questa è Parigi, molte cose un tempo mancavano. Se manca qualcosa, non importa. Non è così importante!

Non dovreste essere in tensione. Se siete in tensione non potete assorbire le mie vibrazioni.  Neppure se siete letargici potete assorbire le mie vibrazioni. Quindi dovete essere al centro, al centro, in un atteggiamento ricettivo, come bambini. Dovete assorbire le vibrazioni con quella sensazione di aspettativa e di gioia: “Dobbiamo accogliere Madre”. Ma non in uno stato di tensione: “Questo non si fa, quello non si fa”.

Io vedo che tutto è allestito in modo splendido. Questi fiori sono bellissimi, tutto è fatto così bene! E posso vedere con grande chiarezza tante idee che esprimono tutte non la vostra tensione ma il vostro amore.

Esprimiamo dunque il nostro amore o la nostra tensione? Cos’è che facciamo? Tendiamo ad essere tesi perché siamo esageratamente vigili, oppure tendiamo a trascurare tutto perché vogliamo fuggire?

Sahaja Yoga è nel mezzo. Siete molto ansiosi, in trepida attesa e volete fare qualcosa con il cuore; e poi, quando si realizza, potete gioire.

Ma se siete tesi, io entro e ciò che trovo è che avete tutti il mal di testa.

Così, come prima cosa, devo dirvi di rimuovere i vostri mal di testa e poi parlerò con voi.

Tra noi deve esserci un rapporto molto rilassato, ma rilassato non significa mai letargico, non vuol dire questo. Se siete letargici, vi addormenterete e niente vi entrerà nelle orecchie.

Uno dei condizionamenti che abbiamo è che vogliamo che la gente sia troppo vigile o che non lo sia affatto.

Il problema sotteso di tutte queste cose è che ricerchiamo gli estremi.

Nei nostri condizionamenti andiamo agli estremi. Andiamo agli estremi di una cosa o l’altra.

Se siete del tutto letargici, indulgenti, scarmigliati, confusi, diciamo, non siete al centro.

E se, al contrario, siete molto rigidi come una Rocca di Gibilterra e in sostanza avete un comportamento hitleriano: “Dovreste tenere il ritmo, tutti devono tenere l’andatura giusta, devono camminare correttamente”, questo non è essere sahaj, non è essere sahaj.

Guardate questi fiori, uno ad uno, osservate come sono belli. Sono tutti diversi: neppure una foglia di un fiore è uguale ad un’altra. Un petalo non è uguale ad un altro.

Sono tutti diversi ma tanto rilassati; e creano bellezza, ci infondono tanta gioia. Tutti diversi, disposti in modo diverso, con movimenti diversi. Ciascuno con una inclinazione diversa.

Ma vi è unisono. Esiste una unione tra loro per cui tutti vogliono darci gioia.

Con la tensione invece non è possibile dare gioia. Penso sia meglio allontanarmi da chi è in tensione. Se è in tensione, Dio solo lo sa, ma se la tensione aumenta potrebbe picchiarvi o buttarvi fuori o farsi male lui stesso.

L’aspetto della tensione è dunque molto comune in Occidente, e questo condizionamento si è creato a causa di certi stili di vita che abbiamo avuto.

Ora non ci sarà un’altra battaglia di Waterloo. Si può dire che la battaglia di Waterloo sia stata vinta perché (all’epoca) arrivarono al momento giusto, ma non è questo. La battaglia fu vinta perché doveva essere vinta dall’Energia divina. Anche se fossero arrivati tardi avrebbero vinto. Tutto ciò che avviene è opera dell’Energia divina. Quindi non vi è alcuna necessità di essere in tensione.

Allora direte: “Bene. In questo caso mettiamoci comodi e godiamocela, penserà a tutto il Potere divino”. No! Il Potere divino agirà attraverso le vostre istituzioni, i vostri mezzi, quindi dovete essere vigili.

Spero capiate ciò che sto cercando di dirvi: che una persona rilassata non deve essere letargica ma vigile. Potete essere vigili e al tempo stesso  rilassati perché voi siete sahaja yogi, non siete come le altre persone.

Con le altre persone, se nominate l’aeroporto, non so cosa vada storto nel loro cervello: improvvisamente vanno fuori di testa, vanno fuori di cervello, impazziscono.

Oggi, ad esempio, stavamo andando all’aeroporto. Grazie a Dio non c’era nessuno sul percorso e ho detto: “Avranno tutti i postumi della sbornia della notte precedente ed oggi le strade sono scorrevoli. Andiamo tranquillamente, dopotutto non ci sono problemi”.

A casa tutti pensavano che sarei arrivata tardi. Io dissi che non sarei arrivata in ritardo. Quando arrivammo lì c’era una lunga coda e nessuno poteva salire in aereo a causa di questa lunga coda. Nessuno poteva neppure prenotare il posto, quindi che bisogno c’era di essere tesi?

E se - poniamo il caso - siete in tensione (perché volete prendere l’aereo), ma alla fine l’aereo non lo prendete, che problema c’è?

L’unica disavventura sarà al massimo quella della nostra morte. E ciò è inevitabile perché si nasce e quindi il corpo deve morire. Tutto qui. Tutto il resto è soltanto un gioco.

Quindi, che siate in tensione oppure no non fa differenza. Ritengo che a volte la gente pensi di correre, ma rimanga ferma. Pensa di stare  andando all’aeroporto, ma non è che si muove, è solo in tensione.

Quindi, innanzitutto, dobbiamo renderci conto che se riusciamo a ridurre le nostre tensioni il cuore si aprirà. Il cuore deve aprirsi.

In fin dei conti ora siamo nell’oceano di gioia e beatitudine: perché dovremmo avere qualche tensione? Ma quando siamo nell’oceano di gioia e beatitudine non anneghiamo, nuotiamo; quindi dobbiamo nuotare. E questo aspetto ritengo non sia compreso da molte persone.

Abbiamo i condizionamenti delle nazioni, di stili differenti. Ogni Paese ha diversi tipi di condizionamenti. Pensiamo alla Francia: ha il condizionamento in base al quale non si dovrebbe mai apparire felici. Si può individuare (facilmente) un francese.

Una signora francese seduta di fronte a me aveva un aspetto così infelice che stavo per chiederle chi fosse morto nella sua famiglia (risate).

Era ben vestita, truccata, ben pettinata, era tutto a posto, ma il suo viso era così triste che non capivo come queste due cose coincidessero.

Si era preoccupata di apparire molto carina con il suo rossetto e tutto il resto, ed eccola qui con un aspetto così infelice. Ha inscenato la parte di una persona molto infelice.

Questo condizionamento per cui, secondo loro, tutto ciò che è brutto è bellissimo, è molto stupido, molto stupido. Sceglieranno la donna più brutta (vibratoriamente parlando) di tutte conferendole il primo premio come alla più bella.

Io non so per quale motivo, in base a quale criterio abbiano giudicato questa donna una bellezza. Voi sentirete che è bloccata, piena di bhut, emana vibrazioni orribili e loro dicono che è una bellezza.

Insomma, a causa di queste visioni tese e oblique che abbiamo dall’una o dall’altra parte, non vediamo mai la realtà. E ciò che accettiamo è qualcosa di assolutamente irreale, e ce ne preoccupiamo.

È come una bolla: ci preoccupiamo di una bolla come se fosse una bomba atomica o a idrogeno. Ci preoccupiamo troppo di cose prive di importanza. E di conseguenza, quando ci preoccupiamo, ci preoccupiamo e ci preoccupiamo, se qualcuno ci si avvicina lo aggrediamo. Di cosa vi preoccupate? Qual è il problema? Vi assicuro che la sola preoccupazione che ho io, ammesso che ne abbia una, è che i miei figli si amino tra loro.

Io parlo di amicizia, ossia avere un amico.

Se abbiamo preoccupazioni ne parliamo sempre con i nostri amici e non con dei conoscenti. Se abbiamo problemi non ne parleremo a chi conosciamo superficialmente, ma con i nostri amici. È così l’amicizia: anche se siete dei leader, siete amici della gente. Amicizia significa poter condividere i vostri segreti, poter condividere i vostri problemi. Con me lo fate: perché non tra voi?

Si tratta di comprendere che i sahaja yogi sono  realmente tutti amici fra loro.

Penso che la relazione di amicizia sia persino più elevata di qualsiasi altra relazione a cui si possa pensare, perché non c’è nulla da guadagnare dall’amicizia.

L’amicizia non finisce mai, se ne gioisce, tutto qui. Allora a volte potete prendervi reciprocamente in giro, potreste scherzare un po’, prendere in giro un altro: va bene, è amicizia.

Ma è la forma più pura per comprendere le nostre relazioni reciproche.

E un amico è colui il quale si preoccupa sempre per il suo amico, anche senza motivo.

Prima di Sahaja Yoga potevate avere un solo amico o al massimo due. Tre erano una folla. Non riuscivate ad avere tre persone come amici.

In Sahaja Yoga, invece, siamo tutti amici. Amicizia pura, amicizia di una natura meravigliosa per cui gioite della gioia dell’altro. Lo fate nelle vibrazioni. Se sentite le vibrazioni di un altro sahaja yogi gioite veramente.

Ho vissuto questo tipo di amicizia da giovane perché a quell’epoca la gente aveva il cuore più aperto. Mio padre aveva i suoi amici: uno era un bramino molto ortodosso e presidente di un’organizzazione nazionale che dirigeva una delle scuole dove studiavo.

Lui era dunque l’autorità suprema di quella scuola. Mio padre dovette allontanarsi per un processo, portò con sé tutta la famiglia e mandò me nella casa dello studente.

Scrisse al suo amico: “Sto per partire e mia figlia deve presentarsi agli esami finali. Mi spiace ma sono dovuto partire. Porto la mia famiglia con me, questa è una bella occasione”.

L’amico gli rispose: “Va bene, non importa, vai pure, penserò io a tua figlia”. Venne a stare all’ostello, prese una camera all’ostello. Stavamo tutti lì.

Lui era un bramino e, in quanto bramino, non toccava uova; ma sapeva che io mangio uova e non sono vegetariana. Tutto questo accadeva pressappoco all’inizio dell’estate, ma lui indossava il cappotto o un impermeabile e usciva. Non so dove si procurasse le uova la mattina, le portava nella sua camera e, poiché era una scuola bramina, le cuoceva di nascosto per me e poi mi chiamava e me le dava perché le mangiassi.

Io dicevo: “Non ne ho bisogno”. “No, no, no, devi mangiarle! Sai, tuo padre è partito, devo occuparmi io di te”. Che dolcezza!

Lui lì era il capo supremo e infrangeva per me le sue stesse regole e i regolamenti cucinando cibo non vegetariano (ride). Dopo metteva tutti i gusci delle uova in un pezzo di carta, se lo metteva nella tasca di un grande cappotto, usciva e lo buttava da qualche parte. Inoltre mi accompagnava agli esami.

E la sera era di nuovo lì ad aspettarmi. Era un grand’uomo, un uomo eccezionale, molto rispettato, insomma, era il dirigente supremo.

E (lo fece) ogni giorno! Ero molto sorpresa di questa amicizia. E niente, insomma, non li ho visti mai parlare di nulla, non avevano nulla in comune se non l’amicizia.

Mio padre era un letterato, come sapete, e lui un operatore sociale. Voglio dire, c’era... mio padre era impegnato in politica.

E ho visto dei così grandi amici! Mio padre andava in prigione e i suoi amici venivano a portarci a casa loro e le loro mogli si occupavano di noi, ci facevano il bagno, senza nessuna differenza. Non ho mai sentito nessuna differenza tra i loro figli e noi. Anzi, sentivamo che si occupavano di noi più che dei loro figli. Facevano il bagno a noi per primi.

Nell’amicizia si può gioire veramente. Occorre un grande cuore per essere amici, un cuore molto grande. Se vi occupate solo di vostro figlio, se date appoggio soltanto a vostro figlio, siete un caso perso per Sahaja Yoga. Ma se avete questa grande capacità di amicizia...

C’è una bella storia che mio padre era solito raccontarci sugli amici, perché mio fratello minore aveva moltissimi amici e andava in giro a divertirsi e via dicendo. E poi criticava sempre: “Papà, i tuoi amici arrivano, a volte si occupano del tuo prato perché a qualcuno piace il prato. Poi qualcuno fa qualcos’altro.  Ma voi non parlate, non discutete di niente. Io non so come possiate stare bene insieme”. Lui diceva: “No, noi parliamo, non è come dici. No, no, noi ci divertiamo moltissimo”.

Allora mio padre gli diceva: “Va bene, ti racconterò una storia”. C’era un padre che aveva un amico e il figlio aveva un amico. È una storia moderna... ma non tanto moderna.

Il padre dunque disse al figlio: “Vedi, amicizia significa poter sempre contare sul tuo amico e che il tuo amico possa sempre contare su di te”. E lui: “Davvero?”. “Sì”. “Beh, io posso contare sui miei amici - disse il ragazzo - posso contare sui miei amici”. E il padre: “Davvero?”. “Sì”. Allora il padre disse: “Bene, mettiamo alla prova i tuoi e i miei amici”.

Andarono dunque dagli amici del figlio e lui disse al figlio: “Devi dire che hai ucciso qualcuno e chiedere loro di aiutarti”. Lui rispose: “Va bene”.

Allora andarono da un amico (del figlio) che esclamò: “Hai commesso un omicidio? Baba, vattene”, e chiuse la porta. Si recarono da un altro e costui chiuse la porta. Il terzo disse: “No, no, non dire che sei venuto a casa mia. Io non ho niente a che fare con te”. Tutti i suoi venti amici si rifiutarono.

Il padre disse: “Va bene, andiamo da uno dei miei amici”. Arrivarono là e bussarono e ribussarono alla porta, ma la porta non si apriva. Allora gridò: “Sono qui”.

A quel punto il ragazzo iniziò a dire: “Guarda, il tuo amico non si presenta nemmeno”. Lui ribatté: “No, no, no, aspetta e vedrai”. Circa dieci minuti dopo l’amico arrivò, aprì la porta e li fece entrare: “Che succede?”.

Il padre disse: “Sai, ho ucciso una persona, e siamo venuti a chiederti aiuto”.

“Sapevo che doveva essere accaduto qualcosa, altrimenti perché saresti venuto a quest’ora? Stavo raccogliendo tutti i gioielli di mia moglie. Se ti serve denaro ti darò i gioielli. Ecco perché ho tardato. Ma se hai ucciso non importa. Tu hai dei figli, io non ne ho, quindi meglio che tu dica che sono stato io ad uccidere. Raccontami come è avvenuto l’omicidio. Me ne assumerò io la colpa”.

Il figlio era sorpreso. Lui disse: “Adesso prendili (i gioielli)”. Allora il padre disse: “Vedi, questo è il mio amico. Tu avevi venti amici ed io uno solo”.

Questo è il livello della sua amicizia e noi sahaja yogi dovremmo avere questo tipo di amicizia. Insomma, con un amico non si può essere in tensione, non si può. Questo è il primo segno. E con il vostro amico seduto lì non sonnecchiate, non dormite ma gioite.

Una volta stavo viaggiando in treno ed avevamo due scompartimenti. In uno scompartimento eravamo io ed una signora anziana. Insomma, io ero più anziana di lei, ma lei sembrava più anziana e cercava di dormire. E nell’altro scompartimento c’erano due amici che si erano incontrati ed erano contenti. Si davano delle pacche, dicevano “Ehi tu!”, e andavano avanti così.

Questa signora allora disse: “Guardi questa gente, non ci fa dormire”. Così andò a sgridarli: “Volete smettere con questa assurdità? Che sta succedendo?”. Uno rispose: “Ci siamo incontrati dopo tanto tempo e siamo felici”.

Lei disse: “Non è questo il modo. Perché vi date delle manate se siete felici? E non parlate ad alta voce!”. E se ne andò.

Allora andai a dire: “Ora potete gridare. Qui ci sono io. Non dite nulla, chiuderò la porta. Questa signora non verrà”. Loro erano sorpresi. Dissi: “Mi fa piacere il modo in cui gioite l’uno dell’altro”. E loro: “Non vuole dormire?”. “No, no, voglio sentire cosa vi dite”.

E loro erano sorpresi che io mi divertissi per il modo in cui si davano le manate e gioivano l’uno dell’altro.

Per questo devo dirvi che dobbiamo essere amici, dobbiamo condividere, gioire nel condividere. Non c’è austerità in questo. Come si può essere seri con gli amici? Si è rilassati, si gode della compagnia reciproca. Anche se dovete discutere, discutete. Non importa. Anche se avete opinioni diverse va bene. Non dovreste però cercare di imporvi al vostro amico, né il vostro amico dovrebbe cercare di imporsi a voi, ma cercate di comprendervi a vicenda. È così che impareremo molto. Dovete apprendere molto gli uni dagli altri.

Per esempio, io ho imparato molto dai francesi, vi sorprenderà. Ho appreso tantissime cose dai francesi: il modo in cui esprimono la loro arte, le loro idee dell’arte, la loro musica, la loro cultura. Molte cose da apprendere.

Voi avete amici in India, avete amici ovunque. Ora avete amici in Sud America. Avete amici ovunque. Andate in giro con la mia spilla, basta questo. Si precipiteranno tutti, faranno qualsiasi cosa per voi.

Pensate a questa amicizia: in questo mondo abbiamo migliaia e migliaia di amici ovunque andiamo. E ciò di cui dobbiamo renderci conto interiormente è che dobbiamo essere anche noi molto, molto amichevoli, molto amichevoli.

Vi è franchezza tra un amico ed un altro amico. Non ci sono chiusure, tensioni, formalità.

E fiducia, tanto da poter parlare con loro di ciò che volete, delle vostre necessità e dei problemi che avete.

Spero capirete che amore significa libertà totale per voi stessi e per gli altri. Se si ama qualcuno, la libertà e la comprensione sono totali.

Ma questo amore deve essere molto, molto puro. Comprensione totale. Dovete sentire questa amicizia. E vi sentirete molto fieri di avere tanti e veri amici.

Avete tantissimi amici che sono veri amici. Avrete la netta sensazione di essere grandi personalità perché avete tanti amici al mondo, non siete soli.

Pensate! In passato abbiamo avuto tanti santi, sono nate tante grandi anime e furono trattate come individui isolati e tormentate, uccise, avvelenate: loro erano soli, ma voi no.

Voi siete tutti amici fra voi.

E il più grande amico che avete è il Potere divino, che si prende cura di voi e fa qualsiasi cosa per voi.

Se avete in voi questo tipo di vigilanza rilassata, bellissima, gioirete della vita, gioirete di Sahaja Yoga e attrarrete molte, molte altre persone in Sahaja Yoga.

Ma se non avete questo tra voi, la gente dirà: “Oh Madre, qualsiasi cosa Lei possa dire, i sahaja yogi non sono buoni”.

Per oggi, quindi, in questa nazione della Francia dove abbiamo ottenuto la liberazione, dove abbiamo lottato per la liberazione, dedichiamoci alla vera liberazione, la vera liberazione dell’anima, del nostro Spirito per gioire, gioire di tutto ciò che è disponibile con consapevolezza.

Dio vi benedica tutti.

Grazie.

Vi sono alcuni estranei che continuano a curiosare. Penso che se poteste chiudere la porta frontale... vengono proprio da lì. No, no, da qui, da questo lato. (Comunque) non sono nostri nemici in alcun modo.

(Commenta ridendo a lato con un sahaja yogi che Le offre dell’acqua) Questo diventa un terremoto. Bene, grazie.

Adesso, prima va fatto il lavaggio dei piedi con il puja di Shri Ganesha.

Inoltre oggi ho avuto la sensazione di celebrare in realtà un puja a Krishna perché madhurya è la dolcezza di Shri Krishna. È come l’amore di Radha e quindi anche il suo puja.

Oggi, in effetti, vi sto parlando di questo tema della collettività che è la benedizione di Shri Krishna. E la sua essenza era madhurya, la dolcezza.

E Radha, che era la sua energia, era conosciuta come Ahlada Dayini. Ahlada Dayini significa Colei che dà gioia. Ahlada è anche più di gioia.

Lei era Ahlada.

Scusate ma, sapete, gioia può essere un termine molto generico, mentre ahlada significa gioia traboccante. Quando vedete qualcuno traboccare di gioia è il potere di Radha. E Lei era il potere di Shri Krishna.

Insomma, quando incontrate un amico, sapete, desiderate stringerlo al cuore, abbracciarlo.

E non sapete cos’altro fargli.

E a volte la gioia è tale che avete voglia di dare dei colpi (risate, Shri Mataji ride), colpi a voi stessi o all’amico. Questo tipo di gioia è Ahlada Dayini, ossia Radha.

Oggi pertanto dobbiamo venerare il potere della gioia, il potere della gioia, e questo potere della gioia che è Ahlada Dayini.

Naturalmente faremo la stessa cosa ma con l’idea che adesso stiamo pregando affinché il nostro cuore venga aperto da Shiva.

E, una volta aperto, il cuore si esprimerà attraverso il potere di Shri Radha e Shri Krishna. Questa è la combinazione di oggi, che cioè il cuore si apre e lo esprimiamo attraverso il Vishuddhi.

Alcune persone, ad esempio, specialmente le donne, quando sono molto gioiose si mettono a piangere e singhiozzare: quella è Ahlada.

[Istruzioni e conversazione a lato con il pujari]

Bene, adesso potete lavare i miei piedi con il Ganesha stotra. Avete il Ganesha stotra? Lo conoscete a memoria? Bene.

Allora potete cantare il Ganesha Stotra.

Potremmo far versare l’acqua i bambini, però non dovrebbero toccare l’acqua, tutto qui.

Così si possono lavare i miei piedi. No, accertati che non tocchino l’acqua. Tutti i bambini vengano sul palco.

Venite, tutti i bambini, venite, venite. Bene. Venite, venite! Oh! (Un bambino offre un regalo) Com’è bello. Troppi. Mettilo a Shri Ganesha.

Bene, sedetevi. Sedetevi. Sedetevi tutti.

Adesso nessuno piangerà, vero?

Bene... Ora, quattro bambini alla volta.

Adesso quattro piccoli, venite, un bambino piccolo. Un altro è lì.

Venite. Prima i bambini piccoli. Piccoli, piccoli. Venite, venite, venite. Piccoli, sì.

Tutti. Ora sedetevi, sedetevi.

Adesso quattro bambini piccoli, i piccoli vengano qui, venite. Vieni tu, vieni tu, vieni tu, tutti i bambini piccoli per primi. E adesso tenetelo, tenetelo. Bene, splendido. Chi è?

Adesso iniziate. Ah... bene. Ora tieni questo.

Ora. Prendetene di più. Va bene, va bene, ora uno per volta.

[Il Puja continua. Inizia la recitazione del “Ganesha Atharva Shirsha”]

[1] Il discorso è stato tenuto nel 1989, cioè nel Bicentenario dell’inizio della rivoluzione francese. Inoltre la data del discorso è il 9 Luglio, prossimo alla data simbolo di tale evento, ossia la presa della prigione-fortezza della Bastiglia (vista dal popolo come un simbolo del potere monarchico), il 14 Luglio 1789.