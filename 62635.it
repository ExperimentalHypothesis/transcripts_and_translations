"La Grande Madre Che Conforta", Intervista Televisiva, Roma, Italia, 19-05-1985

06/2024 TRADUZIONE VERIFICATA

Intervista televisiva, Roma (Italia), 19 Maggio 1985

Yogi: (In italiano) Buonasera. È qui con noi Shri Mataji Nirmala Devi, di passaggio a Roma, che dopo i successi riportati a Milano sarà qui per due conferenze al Teatro Giulio Cesare questa sera e domani sera, dopodiché si sposterà a Venezia per un’unica conferenza.

Shri Mataji è la Fondatrice di un tipo di yoga chiamato Sahaja Yoga e vorremmo chiedere subito a Lei che cos’è Sahaja Yoga.

Yogini traduttrice: Shri Mataji, che cos’è Sahaja Yoga?

Shri Mataji: Sahaja significa nato con voi.

Saha significa ‘con’ e ja ‘nato’. Vuole anche dire ‘spontaneo’. È un avvenimento spontaneo di un’energia vivente in voi che viene risvegliata e vi unisce al Divino. Ora, Sahaja Yoga è un evento che rappresenta il culmine del processo evolutivo. Noi siamo divenuti esseri umani, ma non sia ancora completi né assoluti. Viviamo in un modo relativo. Questa energia attraversa sei centri sottili, alla fine attraversa l’area della fontanella e voi ricevete la vostra conoscenza del Sé, la vostra realizzazione del Sé, si attua ciò che chiamiamo battesimo. Non si tratta di un battesimo artificiale ma si può realmente percepire la brezza fresca dello Spirito Santo fuoriuscire dalla vostra testa.

La Kundalini è la Madre, questa energia è lo Spirito Santo in voi che si risveglia e vi dà l’esperienza finale dello Spirito, che è molto importante e che ognuno deve ricevere. Ogni essere umano deve riceverla.

Yogi: (In italiano) Grazie. Vorrei sapere, questo tipo di Yoga è accessibile a tutti?

Yogini traduttrice: Questo tipo di Yoga può essere ottenuto da tutti, Shri Mataji?

Shri Mataji: Naturalmente, è a disposizione di tutti gli esseri umani. Deve esserlo, perché gli esseri umani sono destinati ad ascendere a questo livello.

Yogi: (In italiano) Dunque non ci sono differenze di età, di ceto sociale, cose particolari, esercizi particolari da osservare, diete ecc.?

Yogini traduttrice: Quindi in questo tipo di Yoga non ci sono esercizi o pratiche particolari? Esso è adatto a persone giovani, anziane o entrambe?

Shri Mataji: No, è per tutti, per anziani, giovani, piccoli e grandi, per tutte le razze, per tutte le persone appartenenti a tutte le religioni, in quanto combina tutte le essenze di tutte le religioni; tutte le religioni infatti sono come fiori dello stesso Albero della Vita. Tutti i conflitti hanno inizio soltanto quando gli esseri umani li staccano ed iniziano ad impadronirsene. Ma in realtà l’essenza di tutte le religioni è la stessa. Lo stesso vale per il mondo intero: esso è stato creato come un tutt’uno da Dio, sono solo gli esseri umani che se lo contendono. Agli occhi del Divino sono tutti uguali e ognuno dovrebbe ottenere questo.

Yogi: (In italiano) Okay, grazie. Dunque, io ho sentito prima nominare la parola Spirito. Potrei chiedere a Shri Mataji che cosa intende, o qual è la natura dello Spirito?

Yogini traduttrice: Shri Mataji, qual è la natura dello Spirito?

Shri Mataji: Lo Spirito è il riflesso di Dio Onnipotente in noi, pertanto la natura dello Spirito è di essere assoluto, eterno; esso risiede nel nostro cuore ed è testimone di ogni nostra attività.

Quando ricevete la realizzazione del Sé, quando diventate lo Spirito, quando ottenete la seconda nascita in modo reale, spontaneo grazie a questa energia vivente, allora esso (lo Spirito) inizia a manifestarsi nella vostra attenzione.

A quel punto la vostra attenzione diventa – diventa, ripeto - consapevole collettivamente, cioè il vostro sistema nervoso centrale è in grado di percepire l’esistenza del vostro Spirito, poiché dalle vostre mani iniziano a fluire vibrazioni fresche. Questa è una sua natura.

Grazie alla consapevolezza collettiva si può percepire un’altra persona sulla punta delle proprie dita, si possono sentire chiaramente i diversi centri sottili e, se sapete come curare questi centri, si può far guarire la persona dai suoi problemi fisici, mentali ed emozionali.

Oltre a ciò, i problemi spirituali vengono completamente risolti e si diventa persone colme di gioia, colme di pace e di beatitudine. (Ripete alla traduttrice) Beatitudine.

Yogi: (In italiano) Sì. A questo proposito volevo chiedere: abbiamo sentito che è possibile curare anche il cancro, abbiamo sentito che sono stati curati dei casi di AIDS; c’è stata la sorella del Presidente dell’Alta Corte in India, la quale ha detto che il fratello è stato curato da un male incurabile ecc. Volevo sapere: è vero tutto questo?

Yogini traduttrice: Shri Mataji, lui ha sentito che Sahaja Yoga cura persino malattie incurabili e che persino alcune personalità importanti dell’India sono state curate. Com’è possibile? Come avviene ciò?

Shri Mataji: Sì, naturalmente, è ciò che vi ho detto: la Kundalini, nel salire attraverso questi centri sottili, li nutre. I centri hanno questa forma (Shri Mataji forma con le mani due anelli perfettamente sovrapposti, ndt). Quando ci si ammala, si separano in questo modo (i due anelli sovrapposti si disallineano, ndt), o a causa della vostra iperattività o perché si ha qualche malattia sul lato sinistro. Allora la vostra connessione con il Tutto è persa e l’energia si riduce. Ma quando la Kundalini sale, attraversa quel centro nutrendolo e, grazie a quel nutrimento, voi vi sentite perfettamente bene, in quanto è un’energia vitale.

Yogi: (In italiano alla traduttrice) Shri Mataji ha parlato prima di chakra, di centri, di plessi. Forse potresti indicarci su questa carta, esattamente...

Shri Mataji: Se posso indicare l’energia Kundalini (sul grafico)?

Yogini traduttrice: Sì.

Shri Mataji: (Inizia ad illustrare i punti sul grafico mentre la sahaja yogini li indica con un bastoncino) Questa è l’energia Kundalini, nell’osso triangolare. Al di sopra vi sono sei centri e uno al di sotto. Questa è la conoscenza delle radici che avete in voi.

Yogi: (In italiano) Benissimo. È risaputo che Shri Mataji non prende alcun compenso per la Sua missione. Ora, vorrei fare una domanda un pochino indiscreta, forse: come provvede Lei per finanziare i propri viaggi, e come vengono finanziate le varie iniziative, la pubblicità ecc. che viene fatta su Sahaja Yoga? C’è un’organizzazione dietro tutto questo, o è semplicemente un qualcosa di spontaneo?

Yogini traduttrice: Shri Mataji, come vengono finanziate le Sue conferenze, la pubblicità riguardante il Suo arrivo e tutto ciò che necessita di denaro nella Sua organizzazione? C’è una struttura apposita o come avviene?

Shri Mataji: In realtà io non prendo assolutamente denaro; al contrario, pago io per la maggior parte dei miei viaggi. Adesso abbiamo sahaja yogi in tutti i Paesi i quali raccolgono un po’ di denaro per organizzare le conferenze e per prendere una sala, non costa molto. Però non so niente riguardo al loro denaro, si organizzano fra loro. Ma quando riceve la realizzazione del Sé la gente diventa molto retta, estremamente onesta e molto religiosa. Io non devo dire nulla, semplicemente lo diventano.

Inoltre è una questione irrilevante. Questo che avviene è un processo vivente come il germogliare di un seme. Quanto paghiamo la Madre Terra per fare questo lavoro? Allo stesso modo, come si può pagare per il lavoro di Dio? Al contrario, prendere denaro per questo lavoro sarebbe peccato.

Yogi: (In italiano) Volevo fare un’altra domanda. Dopo questa, diciamo, realizzazione di cui voi avete parlato, cioè dopo che questa Kundalini è salita fino sulla testa, che cosa succede? Cioè, quali sono le manifestazioni? E come ci si stabilizza?

Yogini traduttrice: Lui vorrebbe sapere cosa avviene, che cosa accade ad una persona quando la Kundalini è stata risvegliata ed ha attraversato questo ultimo chakra, e come si può mantenere questo stato.

Yogi: (In italiano) C’è bisogno di fare delle pratiche speciali ecc., oppure è una cosa che succede e poi è finita così?

Yogini traduttrice: È necessario eseguire degli esercizi o pratiche particolari, o è semplicemente qualcosa che può rimanere così com’è?

Shri Mataji: Dobbiamo renderci conto del fatto che veniamo completamente trasformati, totalmente trasformati, nel senso che diventate così pieni di poteri che nessuna abitudine può dominarvi. Ho visto persone che, dopo aver ricevuto la realizzazione del Sé, il giorno successivo hanno abbandonato le droghe, l’alcolismo e i vizi. In secondo luogo si diventa compassionevoli.

Questa compassione non è (solo) a parole, ma ha realmente un effetto sugli altri. Una persona così può stare ovunque e semplicemente emanare questa compassione, questo potere, riuscendo a neutralizzare completamente tutta la negatività e i problemi che si stanno manifestando.

Una persona del genere è così colma di beatitudine e di gioia da rendere l’intero universo felice con la sua presenza. Ma la cosa più grandiosa è che, per la prima volta, una persona così può restituire alla Natura ciò che Lei ci ha dato. Ci sono stati esperimenti in India e in Austria. E un grande esperto in Austria ha scoperto che quando si dà questa brezza fresca, le vibrazioni, alle piante, esse crescono di tre, quattro volte, e si possono persino usare normali semi invece di quelli ibridi per creare una meravigliosa agricoltura. I semi che provengono da questa agricoltura (basata sull’uso delle vibrazioni, ndt) hanno un ottimo sapore, sono simili a perle e sono molto nutrienti.

E per stabilizzarsi abbiamo centri praticamente in ogni Paese, in cui vi sono sahaja yogi che ho formato così bene che sono tutti esperti e possono insegnarvi tutto al riguardo, affinché diventiate anche voi dei maestri (di Sahaja Yoga).

Yogi: (In italiano) Dunque ci sono centri anche in Italia, a Roma, a Milano ecc., ho sentito.

Yogini traduttrice: Shri Mataji, ci sono centri anche in Italia.

Shri Mataji: Moltissimi. E non solo, ma abbiamo qui anche un bellissimo ashram ed anche dei grandissimi sahaja yogi, e voi non dovete assolutamente pagare per nulla, nemmeno per essere curati.

Yogi: (In italiano) Tutto gratuito.

Yogini traduttrice: (In italiano) Tutto gratuitamente, sì.

Yogi: (In italiano) Io ho sentito che in altre televisioni è stata fatta un’esperienza in diretta. È possibile fare, ripetere la stessa esperienza qui, adesso?

Yogini traduttrice: Shri Mataji, lui ha detto di sapere che in altre televisioni Lei ha già fatto l’esperienza di dare la realizzazione del Sé davanti al pubblico.

Shri Mataji: Sì!

Yogini traduttrice: È possibile farlo qui?

Shri Mataji: Sì, sì, perché no? È il modo migliore, la televisione serve solo a questo, serve a dare la realizzazione. (Gli spettatori) possono farlo, è molto semplice, devono soltanto rivolgere le mani verso di me in questo modo. E ora, vedete, potete sentirla tutti.

Mettete le mani così (aperte), appoggiate la destra sul cuore e dite nel vostro cuore: “Madre, io sono lo Spirito”.

Ditelo e ciò vi conforterà completamente, perché inizierà a rinfrescarvi e sentirete la brezza fresca sulla mano sinistra.

Ditelo tre volte dal cuore: “Madre, io sono lo Spirito”. Ditelo semplicemente. Funzionerà benissimo. Ciò vi renderà davvero colmi di beatitudine, vi farà sentire rilassati, a vostro agio e gioiosi. Ora sentite. [Durante la traduzione della yogini] Tre volte.

Ora potete anche percepire sopra la testa una brezza fresca che fuoriesce. Se provate a sentire qui, sopra l’area della fontanella - potete chinare la testa in avanti e verificare da soli - potete sentire tutti una brezza fresca che fuoriesce. [Dopo la traduzione della yogini] La sentite?

Yogi: (In italiano) Sì.

Shri Mataji: È proprio questo. Ora fate una domanda: è questa la brezza fresca dello Spirito Santo? Fate la domanda per sette volte nel vostro cuore e sentirete.

Ma anche se la percepite, dovete venire al programma e, in seguito, dovrete stabilizzarla perché quando cominciate a pensarci andrà persa di nuovo. È oltre il pensiero. Quindi non pensateci, osservate con attenzione, tenete gli occhi aperti e verificate che c’è una brezza fresca che fuoriesce dalla vostra testa.

Molti di voi potrebbero sentire di essere stati curati, sentirsi confortati.

Yogi: (In italiano) Devo dire che qui si sente veramente un vento, nello studio. Una domanda un po’ particolare: tutte le televisioni e i giornali L’hanno soprannominata “La Grande Madre”, “La Grande Madre che conforta”. È Lei il Confortatore di cui parla la Bibbia?

Yogini traduttrice: Tutti i giornali hanno parlato di Lei come la Grande Madre, come la Consolatrice. Possiamo dire che sia Lei che è venuta come la Consolatrice citata nella Bibbia?

Shri Mataji: È meglio che lo scopriate voi, non sarò io a dirvelo, perché non è opportuno dire niente di questi tempi. Cristo affermò: “Io sono la luce, io sono la via”, e lo hanno crocifisso. Io non voglio essere crocifissa quindi non voglio dire niente, è meglio che scopriate voi chi sono, è meglio che veniate a scoprirlo da soli.

Yogi: (In italiano) Bene, io vorrei ringraziare Shri Mataji e (alla yogini) vorrei chiedere ancora forse di puntualizzare i Suoi futuri programmi qui in Italia. Se ci vuoi dare anche gli indirizzi dei centri che ci sono.

Yogini traduttrice: Lui vorrebbe ringraziarla e salutarla e avere per l’ultima volta gli indirizzi dei centri presenti qui a Roma e i Suoi prossimi appuntamenti qui.

Shri Mataji: Molte grazie. Meglio informarli di quando abbiamo il programma, spero riusciranno a venire ai programmi stasera e domani.

Yogini traduttrice: (In italiano) Dice che è importante che i telespettatori siano informati di questi programmi, di queste conferenze che saranno appunto stasera al Teatro Giulio Cesare alle 6 e domani sera, e mercoledì a Venezia in una sala che si chiama Sala degli Specchi in San Marco.

Shri Mataji: Se avete domande, dovete portarmele per scritto e consegnarmele, ed io risponderò domani.

[La yogini traduce]

Shri Mataji: Spero che non verrà nessuna persona aggressiva per cercare di disturbarci, perché alcuni ci creano inutilmente problemi, mentre noi siamo venuti per fare soltanto del bene. Del bene a tutti. Questo è per l’emancipazione di tutta l’umanità e risolverà tutti i vostri problemi politici, economici, ecologici, di ogni genere, se tutti voi subirete questa trasformazione.

Yogi: (In italiano) Bene. Penso che con queste bellissime premesse possiamo concludere il servizio e ringraziare ancora una volta Shri Mataji.

Yogini traduttrice: Possiamo adesso terminare questo (servizio) e La ringraziamo ancora molto.

Shri Mataji: Grazie, molte grazie, grazie.