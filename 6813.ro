De ce este nevoie de Sahaja Yoga?  Program Public. Caxton Hall, Londra (UK), 14 Aprilie 1982.

Ieri, la radio a fost pusă o întrebare relevantă pe care cred că ar trebui să o clarific mai întâi. Întrebarea a fost: „Care este diferenţa dintre secte şi Sahaja Yoga?” Este o întrebare foarte bună, pentru că vă dă o idee aproximativă despre ceea ce este realitatea şi ceea ce nu este.

În primul rând, ar trebui să vedem de ce este nevoie de Sahaja Yoga. „Sahaja” după cum ştiţi, „Saha” înseamnă „cu”, „Ja” înseamnă „înnăscut”. Este născută cu voi, adică este spontană, este cu voi. Și ceea ce este născut cu voi este dreptul de a fi unit cu Divinul. Asta înseamnă a fi în yoga, a fi unit cu Dumnezeu. Există oameni care nici măcar nu cred în Dumnezeu - foarte posibil. Sunt înfricoşaţi când aud numele lui Dumnezeu, din cauza diverselor experienţe pe care le-au avut, diverselor ideologii care au predominat. Dar Dumnezeu există, fără îndoială, indiferent că vă place sau nu. Dar până când nu aţi simţit existenţa lui Dumnezeu, este greu să credeți în Dumnezeu, se înțelege.

Ei bine, ce este Sahaja Yoga? În Sahaja Yoga, ceea ce se întâmplă de fapt unei persoane este că puterea adormită, sau putem spune, puterea din voi care nu este trezită, care este puterea voastră de germinare, se ridică, trece prin centrii subtili din voi şi străpunge zona fontanelei, iar ceea ce definim drept „botez” sau binecuvântarea, graţia Sfântului Duh, este faptul că vă primiţi Realizarea Sinelui. Este un fapt real, o actualizare, e un proces viu, un proces viu. Este o binecuvântare a unui Dumnezeu real, nu a unuia imaginar. Oricine vă poate chema spunând: „Hai să te botez” punându-ți doar mâna pe cap, Ar putea să nu fie niciun botez. Cum ar putea fi? Pentru că nu v-a ridicat Kundalini. Orice sămânţă avem, spunem că „sămânța este vie”. În regulă. Cum dovedim acest lucru? Până când nu germinează, cum dovediţi că este un lucru viu? Germinaţia trebuie să aibă loc. Până când nu se întâmplă asta, cum pot crede oamenii în orice, indiferent cum s-ar numi?

Deci renaşterea trebuie să aibă loc, aşa cum au spus cu toții. N-ar trebui să negăm sau să sfidăm totul, ci putem fi deschişi, pentru a putea înţelege ce au vrut ei să spună. Ei bine, de ce este nevoie ca o persoană să-şi primească Realizarea? Acest lucru este esenţial. În primul rând, s-a spus că sunteţi Spiritul. „În regulă, poate. Şi ce-i cu asta? De ce este nevoie să fim Spiritul? Suntem în regulă ca fiinţe umane, ca trup, totul”. Dar de ce este necesar să fiţi realizaţi? Odată ce veți înțelege această necesitate, veţi înţelege ce este Sahaja Yoga şi ce sunt sectele.

E necesar pentru că sunteţi parte integrantă din întreg. Este ca și cum v-ați gândi la o mare fiinţă primordială care are multe celule, iar voi sunteţi una dintre acestea. Dar voi nu sunteţi conştienţi de asta și încă nu sunteţi colectivi. Sistemul colectiv şi cel de masă sunt complet diferite. În cazul unui sistem de masă, oamenii pot fi complet hipnotizați - vor începe să danseze, să sară, să ţipe, să strige. Se poate face orice cu masele - cu alte cuvinte, dacă masele au mintea slabă, cineva le poate cere chiar să se sinucidă. Vor face orice li se va spune. De exemplu, dacă acea persoană folosește mass media, oamenii devin isterici. De fapt, există ceva special în voi care vă face să îi imitaţi pe ceilalţi; este ceva ancestral în voi, foarte, foarte vechi, pentru că în stadiul animal făceaţi acest lucru. Aţi văzut cum sunt păsările. Aţi văzut vreodată cocorii zburând? Întotdeauna zboară formând un triunghi, și în momentul în care pasărea din vârf schimbă direcția toate celelalte păsări o urmează în mod automat.

Deci acesta este instinctul pe care îl moștenim, de a-i urma pe alţii, de a-i copia pe ceilalți. Este o deprindere foarte veche, un lucru pe care l-am învățat, faptul că încercăm să îi urmăm pe alţii. De aceea se întâmplă că, văzând pe cineva mergând undeva, să gândim: „Oh, ar trebui să facem și noi acelaşi lucru”. Există această competiţie. Vedeţi, acest spirit de competiţie din interiorul nostru a apărut de asemenea din aceeaşi sămânţă, aceea de a-i copia pe ceilalţi. Încercăm să îi copiem pe alţii, să formăm grupuri, de exemplu clubul oamenilor în costume albe, sau cluburi ale oamenilor cu un anumit tip de îmbrăcăminte, sau puteţi găsi, aşa cum v-am spus ultima oară, un șir uriaș de costume negre, în care se plimbă cei din înalta societate. Este doar un mod de a se grupa. Oamenii vor doar să se grupeze, purtând un soi de uniforme, pentru a avea sentimentul că fac parte dintr-o masă de oameni, că sunt la fel ca ei. Repet, este un lucru „în masă”. Dar Sahaja Yoga este un lucru colectiv. Oamenii vorbesc despre colectivitate, cu toții vorbesc despre asta, dar e doar ceva rațional, artificial. De exemplu, soţul şi soţia trebuie să trăiască împreună fericiţi. Ei bine, motivul pe care îl dau este că dacă nu trăiesc fericiţi, li se poate întâmpla ceva copiilor, și de asemenea nu va fi bine pentru niciunul dintre ei. Aşa că prin gândire ajungem la concluzia rațională, logică, în care spunem: „Nu trebuie să renunţăm la relaţia soţ-soţie”.

Dar presupunând că soţul şi soţia îşi primesc Realizarea, ei devin pur și simplu conştienţi de îndatoririle lor ca părinţi. A fi conştient este un lucru foarte diferit de a fi doar una cu masele. Spre exemplu, soţul şi soţia simt că mariajul nu este gândire, ci un sentiment din interiorul lor, un sentiment care nu este de natură emoţională, ci care devine, de fapt, una cu fiinţa voastră. De exemplu, după Realizare începeţi să simţiţi briza răcoroasă în mâini. Dar presupunând că soţul sau soţia încearcă să se înşele reciproc, își vor pierde imediat vibraţiile, nu vor mai simţi nicio briză răcoroasă. Nu pot merge mai departe cu asta. Presupunând că o persoană are obiceiuri rele, a adoptat niște obiceiuri murdare în copilărie și continuă cu ele, după ce își primește Realizarea, dacă se mai complace în ele, veți observa imediat că se simte prost și își pierde vibrațiile. Ea devine conştientă, însemnând că simte în sistemul nervos central, efectele negative a ceea ce noi considerăm a fi „un lucru rău”. Simte arsuri, simte că diferiţi centri au probleme. Vreau să spun că acea persoană poate simţi toate astea în același mod în care percepeți senzația de rece sau cald în degetele voastre.

Deci, când veți deveni conştienţi, atunci veți fi cu adevărat colectivi. Nu va mai fi ceva rațional, ca să spuneți: „Suntem interdependenţi şi trebuie să ne ajutăm reciproc. Trebuie să facem asta într-un mod în care nimeni să nu fie rănit, nici măcar noi”. Această atitudine mentală va dispărea. Presupunând că mâine cineva încearcă să înfigă un ac, imediat cealaltă mână se va îndrepta către acel loc, va lovi persoana, iar mâna lui se va retrage. Întregul corp va reacţiona în mod automat. Întregul corp va reacţiona la agresiunea dintr-o parte, sau la orice altă problemă. Dar corpul este conştient. Nu este ceva făcut în mod raţional, nu, este spontan. Nu se pune problema ca cineva să se gândească la asta, ci se întâmplă în mod spontan. Astfel, a încerca să ne protejăm pe noi înşine, să ne protejăm corpul, mintea, totul, este o acţiune dezintegrată înainte de Realizarea Sinelui. De exemplu, înainte de Realizare, creierul va spune: „În regulă, fă așa”, dar inima va spune: „Nu”. Presupunând că un bărbat se îndrăgosteşte de o femeie măritată, inima va spune: „Continuă, este o doamnă drăguţă”. Creierul va spune: „Nu, nu se cade nu e un lucru bun să tulburi viaţa ei de familie”. E vorba de dharma, zona stomacului, ce ţine de religie, care este de asemenea o realitate, și nu dharma despre care vorbim în biserici sau ceva de genul ăsta.

Domnul poate veni aici, este un loc liber. Dumnezeu să te binecuvânteze!

Deci, asta se întâmplă. Însă o persoană realizată face totul într-o manieră integrată, ca o ființă interconectată. De exemplu, dacă un bărbat începe să aibă sentimente pentru o doamnă căsătorită, imediat va simţi că nu se poate îndrăgosti de o femeie măritată, pur şi simplu nu o va face, nu o va face. Nici nu se pune problema de a zice: „Și nu ne duce în ispită”. Pur și simplu nu veți face acel lucru, pentru că nu vă place. Și asta pentru că deveniţi conştienţi, iar această conştiinţă nu este deloc raţională. Noi nu ne putem închipui o conştiinţă care nu este raţională, deoarece orice nu este raţional, după părerea noastră, este lipsit de sens, este eretic, arbitrar, fără rost. Dar este un simţ care se dezvoltă în voi. Există un simţ real, care se dezvoltă în voi, nu în acelaşi mod ca gândirea - adică nu e vorba de mintea voastră, ci este un simț perceput de organele voastre, în corpul vostru, în fiinţa voastră, în inima voastră - încât pur și simplu nu mai puteţi face așa ceva. Asta este conştiinţa şi colectivitatea, iar cei ce nu se pot înălța să devină colectivi nu pot fi buni Sahaja Yoghini. Dar odată ce înţelegeţi că acest lucru vine prin trezirea Spiritului vostru, realizați că toate problemele lumii pot fi rezolvate numai dacă fiinţele umane devin acea fiinţă colectivă. Iar fiinţa colectivă este Spiritul - și dacă această fiinţă colectivă este cumva trezită în atenţia noastră, atunci în mod automat devenim colectivi. În mod automat devenim conştienţi colectiv.

Nu trebuie să raţionăm, suntem pur și simplu așa. Înseamnă că şi un copil mic va spune imediat: „Oh, Mamă, vedeţi, acest om are probleme”. „De unde ştii?”, „Oh, toate degetele mele ard”. Acea persoană nu este învinuită de faptul că nu este bine, oricare ar fi problema. Acea persoană nu este discreditată şi nici nu i se spune că nu este bună de nimic, dar veți simți imediat problema ca un martor al acelei persoane. Şi aveţi această putere, pentru că sunteţi conştienţi colectiv. Aşa cum vă corectaţi pe voi înşivă, îi puteţi corecta şi pe alţii, pentru că sunteţi conştienţi colectiv. Asta înseamnă că aveţi puterea să corectați o altă persoană, să o eliberați de durere, de necazuri şi de orice altceva, să o ajutați, să o vindecați, să faceți tot ce este nevoie voi singuri, deoarece, la nivelul la care sunteţi, la nivelul Spiritului, sunteţi una cu Spiritul. Aş putea spune că în timp ce vorbesc sunt conectată cu voi prin microfon. Dar presupunând că sunt la o staţie de radio, atunci sunt conectată cu mulţi alţii. Acest punct de conexiune este Spiritul. Până când nu atingeţi acest nivel al conexiunii, tot ceea ce faceți în rest este inutil.

Acum, care este diferenţa dintre o sectă şi Sahaja Yoga? În Sahaja Yoga, o persoană individuală, repet, o persoană individuală - toţi suntem așa înainte de Realizare... Vă spuneam zilele trecute, de Paşte, că toți suntem ca niște ouă. Acesta este semnul unei fiinţe umane - faptul că încă este un ou. Trăieşte în propria cochilie, se gândește la el însuși, la familia lui - e bine într-un fel - se gândeşte la ţara lui. Toate bune până la un punct, pentru că el însuși este o cochilie. Orice încercați pentru a deveni măreț - Naţiunile Unite, orice altceva - această cochilie va rămâne în voi. Va fi acolo, limitându-vă. Dar când reuşiţi să spargeţi complet cochilia, deveniţi o pasăre care pur și simplu zboară. Astfel Ziua Învierii - aşa cum am spus, Ziua Învierii a început. E menţionată în Coran de mult mai multe ori decât Ziua Judecății de Apoi. Aceasta este Ziua Învierii, în care oamenii trebuie să învie și să devină Spiritul, aşa cum Christos Însuşi a făcut-o pentru noi, trecând prin poarta Agnyei chakra.

Ei bine, Sahaja Yoga nu este o sectă, pentru că nu există nimic ireal cu privire la ea, nimic imaginar. Nu este hipnoză, nimic de acest gen, ci sunteţi complet conştienţi de ceea ce faceţi, sunteţi conştienţi că este propria voastră putere, care curge în interior și că voi deveniţi acea putere. Dar acea putere nu este o putere a dominării, sau puterea de a supune pe cineva, ci o putere a iubirii, puterea iubirii lui Dumnezeu, cea care face toată munca vie în lume. Aceste flori au apărut prin această putere; și tot ea face ca florile să devină fructe. Graţie acestei puteri sunt concepuţi copiii, datorită ei v-aţi născut; datorită acestei puteri aţi evoluat de la ameobă la acest stadiu.

Instinctul de masă este foarte prevalent acum şi folosit în acest sens. Asta dă oamenilor un sentiment de apartenență la o mulțime, astfel încât se declanșează imediat o competiţie. În primul rând, în orașele din Occident mai ales oamenii sunt conştienţi de puterea banilor; și folosesc această putere. Aşa că plătesc nişte bani - așa cum pe un cal plătești o sumă, la fel plătesc ei pentru o sectă: „Voi da atâția bani”. Alţii spun: „Aţi plătit atât de mult?”. Veți fi surprinși dar în societăţile de elită se vorbește așa: „Oh, ştii, acum am atât de mulţi bani, încât vreau să mă alătur unei secte - secta asta sau secta aceea sau altă sectă.” Pentru că este instaurat simţul competiţiei. Și asta oriunde. Priviți muzicienii, cântăreţii, atunci când cântă. De fapt totul a fost dus în acea direcție, a fost manipulat încă de la început, în sensul că ei pun stăpânire pe nişte oameni slabi, care nu au voință ca să îi domine și să utilizeze acel instinct din subconştientul lor ca să îi incite. Și odată incitaţi, toți înnebunesc pur și simplu, o iau razna şi devin isterici. Iar această isterie este folosită azi de toate sectele, de aceea oamenii sunt atât de nebuni. Privindu-i, nu poţi crede că au vreo înclinație spre Dumnezeu. Cum ar putea avea? Toţi arată ca niște necugetați, posedaţi, nebuni. Dar această colectivitate trebuie înţeleasă în toate dimensiunile ei, în Sahaja Yoga.

Aceasta este a doua sarcină în Sahaja Yoga, care este mult mai dificilă decât prima. Să vi se dea Realizarea nu este deloc dificil, pentru că e un lucru natural, e înnăscut în voi, timpul este propice, timpul înfloririi a venit, vă primiţi Realizarea fără prea mare dificultate. Dacă nu de prima dată, a doua oară o primiți cu siguranță. Dar ca să vă stabilizaţi ca o celulă colectivă din întreg este un lucru foarte dificil. Iar dacă nu deveniţi asta, veţi fi aruncaţi afară. Dacă nu deveniți conştienţi colectiv, sunteţi pur și simplu expulzați. Ei bine, a fi colectiv în Sahaja Yoga nu înseamnă să purtaţi un anume fel de îmbrăcăminte, să vă îmbrăcați la fel, sau să faceţi acelaşi gen de lucruri, să săriţi sau orice altceva, lucruri care nu au nicio logică a bunului simţ. Este colectivitatea pe care o simţiţi în interior, acea apropiere pe care o simțiți, care nu este o reacție emoţională. Aș spune că oamenii se gândesc că este vorba de un ataşament emoţional faţă de oameni. În niciun caz - este dincolo de emoţii, este dincolo de gând, este Spiritul. Deoarece toate ființele umane au acest Spirit în interior. Singurul lucru care ar trebui făcut este să deveniţi Spiritul. Ei bine, orice vedeţi, chiar şi mergând la un templu - în India doamnele se gătesc dacă trebuie să meargă la templu. Vor afla ce sari poartă altă doamnă, vor hotărî ce sari să-și ia. Aşa cum facem şi în biserici. Mergem acolo cu îmbrăcămintea cea mai bună, privind în jur la ce poartă ceilalți. Apoi la ieșirea din biserică, nu se pot abține să întrebe: „De unde ți-ai luat rochia?”.

Deci întreaga atenţie este pe aspectul social, este un sentiment social de masă în voi înşivă. Deci nu suntem individuali în acel moment; deloc. În primul rând trebuie să fiţi absolut individuali, iar apoi deveniţi o parte completă şi conştientă a întregului. Dar dacă nu sunteţi individuali - de aceea celor care aparţin acestor secte, sau care sunt implicați într-un angajament sau într-o organizație, le este dificil, pentru că nu sunt încă pregătiţi să accepte acest salt individual în întreg. Dacă vine întregul la ei, foarte bine. Dacă întregul nu vine, se grupează în afara lui, deși este doar un lucru foarte superficial. Spre exemplu, în Anglia au obiceiul să aranjeze lingura și furculiţa într-un anumit fel. În Franţa o fac într-un mod diferit, în alte locuri în alt mod. Chiar şi acest lucru poate genera formarea de grupuri, deoarece ca americani obișnuim să facem asta așa, ca englezi sau francezi, o facem într-un mod diferit. Dar este un lucru atât de superficial, și încercând să îl urmați, descoperiți că este complet superficial. Criteriile după care vă grupați sunt superficiale. Acum, dacă începeți să reacţionaţi împotriva acestor lucruri, atunci pur și simplu vă distrugeţi, vă distrugeți complet. Nu este nevoie să faceți asta, ci doar să înţelegeţi că „e un lucru superficial”. N-ar trebui să vă irosiţi energia, luptându-vă cu cineva. Nu e nevoie să luptați cu cineva pentru a renunța la aceste lucruri. Nu este nevoie să vă luptaţi să le schimbați. Prin luptă, vă veți pierde inutil energia. Dimpotrivă, ar trebui să înţelegeţi că toate aceste lucruri sunt artificiale şi ar trebui să aşteptaţi momentul în care veţi obţine realitatea. Dar dacă vă luptaţi cu ele este o problemă. Dacă nu vă luptaţi cu ele ci vă alăturați lor, e din nou o problemă. Ambele situaţii vă epuizează de energie. Continuăm să ne gândim la asta, dar unde ajungem? Nu ajungem nicăieri.

Deci Sahaja Yoga este un sistem al naturii. Nu este un sistem al fiinţelor umane, care este artificial, sau o organizaţie, sau o mişcare de masă - nimic de felul ăsta. Este sistemul naturii însăşi, care v-a făcut fiinţe umane individuale, asemeni unui ou. Acum această ființă individuală trebuie să devină, nu mulţimea, care vine dintr-un instinct animalic, ci să devină conştientă în mod colectiv. Trebuie să devină. Este un lucru conştient, însemnând că simţiţi această conştiinţă în sistemul nervos central - iar aceasta este realitatea. Voi judecați totul cu înțelegerea voastră: „Asta e bine, acel lucru e bun” - totul este mental. Dacă înţelegeți doar din punct de vedere mental totul, sunteţi încă în cochilie. Dar important este ce simţiţi. Ceea ce simţiţi în sistemul vostru nervos este în realitate conştiinţa voastră; restul reprezintă activitatea voastră mentală, imaginaţia, iar tot ceea ce este mental este artificial, nu are niciun înţeles. Spre exemplu, citiți cărţi după cărţi - nu ştiu câtă energie a fost irosită pe astfel de lucruri. Cărţi după cărţi în care este scris despre una, alta, tot felul de născociri aş spune, lucruri imaginare despre diferite lucruri. Dar nu asta este ce trebuie să obțineți, ci este ceva din voi, din interiorul vostru - este propriul Spirit care rezidă acolo, în inima voastră, este propria putere, cea pe care ar trebui să o dobândiţi. Iar dacă veți putea simţi acea putere, veţi fi uimiţi că nu mai trebuie să aveţi ONU și astfel de lucruri. Intraţi cu adevărat în împărăţia lui Dumnezeu, în sensul că primiţi acea putere a iubirii care vă face extrem de afectuoși, de dulci, magnetici, aş spune, extrem de blânzi. Iar această forță a iubirii poate fi foarte puternică dacă este nevoie. Este extrem de puternică.

Deveniţi o persoană cu un comportament extrem de atractiv, în sensul că nu creaţi probleme altora. Dimpotrivă, sunteţi cei care rezolvă problemele, aș spune, sunteţi persoane care aduc pacea. Oriunde vă aflaţi, creaţi pace şi fericire. Dar acesta este tot un lucru exterior. În interior sunteţi atât de liniştiţi şi paşnici; iar cel mai înalt lucru este că sunteţi atât de conectaţi, încât chiar şi rostind o întrebare, cum ar fi: „Există Dumnezeu?”, începeţi să simțiţi vibraţii extraordinare. Raportul este stabilit, puteți vedea că există un raport - puteţi vorbi cu Dumnezeu. Este uşor să spui că nu există Dumnezeu; e foarte ușor, pentru că unii cred că așa nu vor avea dureri de cap. Dar toate durerile de cap apar din cauza convingerii că nu există Dumnezeu. Şi de asemenea vor fi dureri de cap, dacă credeţi că există Dumnezeu, fără să Îl cunoaşteţi. Ambele situații sunt, după părerea Mea, asemeni celor două extreme ale pendulului. Nu sunt pe centru, sau am putea spune că aşa mergem către dreapta sau către stânga, dar nu putem crește. Pentru a creşte spiritual, acest lucru real, viu, această germinaţie, trebuie să aibă loc. De aceea Sahaja Yoga este dincolo de toate aceste secte fără sens, în mod categoric. Aceste secte nu au niciun respect pentru fiinţele umane. Nu au niciun respect, pentru că storc energia oamenilor, îi demoralizează și nu le dau şansa să se ridice la nivelul propriei puteri care se află în interiorul lor. Dar până la urmă, faptul că ființele umane înțeleg greșit, faptul că sunt ignorante în privința asta, că nu sunt foarte sigure - este de așteptat.

Dacă sunt implicaţi în astfel de lucruri, nu contează. Dar dacă te duci la o sectă - am fost surprinsă, M-am dus la „Biserica Unității”, Biserica Unității, imaginaţi-vă. M-am dus la Biserica Unității, în Houston. Au fost destul de amabili să Mă invite acolo, neștiind cât de deschis voi vorbi despre aceste lucruri. Bieţii de ei, au dat de necaz cred, după venirea Mea. Dar orice ar fi, am fost surprinsă văzând că vindeau tot felul de cărţi acolo, tot felul, cărți satanice, care manipulau masele, foarte dăunătoare fiinţelor umane; şi ei ştiau că sunt așa. Cum e posibil ca într-o biserică să vinzi cărţile unei persoane care promovează licenţiozitatea, permisivitatea? Vă puteţi imagina? Aşa un lucru contradictoriu. Vreau să spun că fie Christos a greşit, fie acest om; dar cum poţi avea aceste două lucruri împreună? Şi spuneau: „Asta este Unitate”. Asta nu este unitate! Asta nu este unitate. Este o unitate atât de superficială în a lua tot praful, murdăria, totul, împreună cu aurul și apoi să spună: „Luați, acum”. Puneți cumva otravă în mâncare iar apoi o mâncați, sub motivul că vreți să unificați cele două lucruri? Puteţi uni doar lucruri care pot fi unite. Nu puteţi aduna laolaltă toate lucrurile distructive din lume și să spuneţi că asta este unitate. Nu Îl puteţi uni pe Christos cu un om care vă învaţă licenţiozitatea, imoralitatea şi tot felul de trucuri murdare.

Aşa că trebuie să înţelegeţi că mintea vă joacă o mare farsă, că mintea însăşi este un lucru foarte, foarte viclean, foarte inteligent și la acest punct vă învinge. Şi începeţi să vă spuneți: „Oh, lasă, nu contează”, începeţi să faceţi compromisuri. Cum poate exista compromis între hrană şi otravă? Atunci aveți mâncare cu stricnină. Este atât de clar. Trebuie să le separăm, să spunem: „asta e greşit, asta e bine” - indiferent că oamenilor le place sau nu. Dacă trebuie să respectați viaţa umană, dacă trebuie să respectați această măreaţă creaţie a lui Dumnezeu, dacă trebuie să vedeți că oamenii primesc ceea ce le-a fost promis, ne vom juca cu vieţile lor, cu corpurile lor, cu absolut tot? Spre exemplu există oameni care cred că drogurile îi pot conduce la Dumnezeu! Imaginaţi-vă absurditatea acestui lucru. Acum, mulțumim lui Dumnezeu că oamenii ştiu că drogurile le afectează atenţia, le afectează conştiinţa. Mi s-a spus că există o carte... am întâlnit pe cineva în Vancouver, care și-a luat doctoratul cu o carte care a fost scrisă de -  am uitat numele acelui domn - în care se arăta că alcoolul conduce către o viaţă spirituală. Este ceva absurd. Alcoolul, care merge împotriva propriei voastre conştiinţe, cum ar putea să vă conducă spre o conştiinţă iluminată? Ar fi ceva de genul: să acoperi această lumină, să spargi toate becurile, gândind că asta te va duce către lumină? Este absolut absurd - afirmația în totalitate.

Nu puteţi ajunge la Dumnezeu dacă încercaţi să vă răniţi corpul, mintea, pe voi înşivă. Chiar şi o persoană care a avut o copilărie nefericită, care a suferit din cauza războiului sau altceva, chiar şi o asemenea persoană e binecuvântată într-o măsură mai mică. La început trebuie să lucrăm pe ea să îi liniştim mintea, corpul, pentru a vedea că se echilibrează şi numai după aceea poate primi Realizarea. Orice persoană care este tulburată, supărată, trebuie ajutată să-și revină. Ei bine, unii au simţit că drogurile le vor rezolva problemele, au simţit cu adevărat - au fost foarte cinstiţi în legătură cu asta. Au luat droguri - nu contează. Şi acest lucru poate fi neutralizat, pentru că sunteţi căutători și aţi făcut asta doar datorită căutării voastre. Cel mai important lucru e să căutați și să obțineți ceea ce căutați. Este principalul țel al Sahaja Yogăi, care vă aparţine. Aşa că orice ar putea interveni, orice s-ar întâmpla, nu contează. Va fi corectat, se va rezolva. Iar apoi peste noapte, oamenii renunţă, deoarece realizează ce este acel lucru, cu adevărat. Toate problemele umanităţii există pentru că noi nu ne-am găsit încă propriul Spirit, care este o fiinţă colectivă. Toate problemele internaţionale, toate problemele politice, toate problemele voastre economice vin de la acest unic lucru pe care oamenii nu l-au cunoscut încă; ei sunt încă în tranziţie. Aş spune că e ceva de genul celor care sunt încă în apă, mergând când în sus când în jos, neştiind dacă se vor salva sau nu. Dar odată atinse ţărmurile, totul este în regulă. Acesta este un mic pas înainte, care trebuie să aibă loc, iar oamenii trebuie să îşi stabilizeze conştiinţa colectivă.

Deci sunt mulţi care își primesc Realizarea - mulţi vin aici, îşi primesc Realizarea Sinelui şi apoi dispar. Am văzut - se simt foarte fericiţi gândind că au făcut totul. Deloc! Trebuie să deveniţi conştienţi colectiv după Realizare. Asta înseamnă că trebuie să vă educaţi pentru a înţelege cum să simţiţi această colectivitate în interior. Acest lucru e mult mai important, mult mai dificil pentru oameni, pentru că tuturor le place - cum numiți asta - ca totul să se întâmple rapid, foarte rapid. Iar Realizarea Sinelui are loc rapid, fără îndoială, dar ea vă duce doar către un punct unde trebuie să rămâneţi, trebuie să deveniţi. Țelul este să vă transformați, să deveniți - așa cum un ou se sparge şi apare o mică pasăre, însă pasărea trebuie să înveţe să zboare. Dacă nu se autoeducă să zboare, rămâne ceva care nu este nici ou nici pasăre, și oricine poate să o mănânce. Nu are calitatea unei păsări, care se poate salva, se poate proteja, care poate zbura şi se poate bucura. Nu are calitățile unei păsări zburătoare, dacă doar bate drumurile în același fel ca şi cocoşii şi găinile. Vedeţi, când erau în pădure obișnuiau să zboare - le-am văzut zburând foarte sus. Pot zbura asemeni unui vultur. Dar dacă le vezi pe pământ, dacă sunt aşezate cuminţi pe pământ, sunt mâncate de oameni, care le pot prinde. Oricine le poate prinde.

Astfel că, pentru a avea acea calitate a ființei colective, trebuie să vă educaţi şi să vă ridicaţi deasupra propriilor limite, deasupra sistemului ce v-a îngrădit și v-a făcut ființe individuale. A fost important să aveţi o carapace, individualitatea a fost foarte, foarte importantă. Altfel nu v-aţi fi maturizat. Dar vine un timp când carapacea trebuie spartă. Spre exemplu, maşina este importantă pentru a Mă aduce aici, dar trebuie să ies din maşină ca să intru în sală. În acelaşi fel, voi aţi atins un anumit nivel, astfel că până la un punct a fost în regulă; dar acum nu trebuie să mai purtaţi carapacea, și trebuie să vă stabilizaţi într-o nouă dimensiune, să stabilizați noua viaţă din interiorul vostru - iar asta este cea de-a doua naştere. Pentru asta, Dumnezeu a pus totul în interiorul vostru. Vedeţi acolo sistemul subtil.

A vorbit cineva despre Kundalini? Ar fi trebuit. În regulă, nu contează. Vedeţi, nu vreau să repet tot timpul despre Kundalini şi restul. Există un mecanism în interiorul vostru, numit Kundalini. Totul este în voi. Ei bine, e foarte uşor să stați jos şi să ziceţi: „Mamă, cum poate fi așa?” Vreau să spun că e bine, oamenii vor să ştie despre acest lucru: „cum de avem energia Kundalini în osul sacru?” Iar apoi spunem că există centrii subtili ce au grijă de centrii noștri grosieri - manifestarea lor exterioară - şi de toate aceste lucruri despre care vorbim. Dar vă puteţi de asemenea îndoi: „Să vedem, cum ar putea fi aşa?” Sunt oameni care îmi spun: „Cum să vă credem?” Dar de ce nu? Eu nu iau niciun ban de la voi, nimic. Şi crezându-Mă, ce aţi avea de pierdut? Nimic. Acum, vedeți, Sahaja Yoghinii de aici. Ar trebui să îi întrebaţi. Vieţile lor s-au schimbat. Au devenit oameni diferiţi. Se bucură de ei înşişi, au dobândit propriile puteri, le manifestă, au devenit experţi. Arată atât de modeşti, exact ca voi, dar dacă priviți chipurile lor, observați cât sunt de înfloritoare. Mai mult decât atât, ştiu totul despre asta. Sunt maeştri, învăţați și sunt mari guru, stând chiar aici în mijlocul vostru. Și voi puteţi deveni așa.

Deci nu aveți motive să vă îndoiţi. Dar presupunând că sunteţi „Toma necredinciosul”, o veţi face. Nu Mă deranjează. Și dacă aveți dubii, vom încerca să le rezolvăm. Cel mai important lucru este să deveniţi Spiritul. Asta este treaba noastră, pentru asta suntem aici; iar voi sunteți aici tot pentru asta, aşa că este mai bine să cooperaţi cu noi decât să vă certaţi, să discutaţi şi să perturbați atenţia tuturor. Vedeţi, unii oameni au reacții atât de puternice, încât vin, pun întrebări, iar când vine vorba de Realizare, fug. Am văzut astfel de oameni foarte des, care stau jos, cu o minte foarte îndoielnică tot timpul. Dar pentru ce vă îndoiţi? Ce aveţi de pierdut? Ce aveţi de pierdut aici? Nimic. Dacă aveţi cancer, vă puteţi vindeca. Dacă aveţi probleme mentale, vă puteţi vindeca; toate problemele pot fi vindecate, prin grația lui Dumnezeu. E adevărat. Și în afară de asta, deveniţi propria voastră putere. Dar dacă este un eveniment în masă, nu vă îndoiţi. Dacă spre exemplu mergeți la biserică, nu vă îndoiți, Pur şi simplu nu vă îndoiți. Nu vă îndoiți de preot, nu vă îndoiți de nimeni. Dacă mergeți la un templu, niciodată nu vă îndoiți de preot. Plătiți aşa cum plăteşte fiecare. Este un sistem de masă acolo. Aici nu e așa. Aici sunteţi pe cont propriu, de aceea vă îndoiţi. Sunteţi niște persoane individuale acum şi vă îndoiţi. Dar v-aş sugera să vă primiţi Realizarea Sinelui în loc să vă consumaţi energia îndoindu-vă. Deoarece dacă sunteţi căutători, vă veţi primi Realizarea, dacă nu azi, mâine sigur. Dar de ce să mai amânăm? Cu cât mai repede, cu atât mai bine.

Dacă aveţi orice fel de întrebări, aş vrea să vă răspund. Energia Kundalini, totul, există în noi toți. Mi-aş fi dorit ca Gavin sau altcineva să vă fi vorbit despre asta. Data viitoare vom avea un discurs despre Kundalini, ce este această energie, cum vă dă Realizarea, cum se ridică, cum penetrează diferite chakre, cum străpunge osul fontanelei, şi de asemenea, cum vă face să simțiți briza - Chaitanya Lahari, pe care o numim „briza răcoroasă” - în mâini, briza răcoroasă a Duhului Sfânt. Asta este ceea ce trebuie să simțiți. Acum, dacă aveţi întrebări, Mi le puteţi adresa, deoarece când vă primiţi Realizarea, vreau să vă simţiţi liberi; deoarece trebuie să treceţi dincolo de gânduri, iar asta chiar se întâmplă fără nicio dificultate. Nu aveți de ce să vă îngrijorați. Există oameni care spun că energia Kundalini e foarte periculoasă. Poate că este, pentru oamenii care nu ştiu nimic despre ea. Este ca şi când aţi pune mâna în priză; veți avea un şoc. Asta pentru că ei nu ştiu nimic despre Kundalini. Dar pentru cel care cunoaşte munca, totul este foarte simplu. Chiar şi copiii o pot face dacă știu cum.

Dacă aveţi întrebări, vă rog să Mi le puneți. Vă rog să-Mi puneți întrebări dacă aveţi nelămuriri. Ar trebui să îmi puneţi câteva întrebări. Câţi dintre voi ați venit după ce aţi ascultat emisiunea la radio? Există cineva? Este bine. Da, este bine. Deci vi s-a părut foarte convingător ce s-a spus? Aşa ați simțit? Bine. Sunt bucuroasă. Dl. John. Făcea teologia, dar acum s-a săturat. Îmi spune: „Mamă, teologia este doar vorbe, vorbe, vorbe”. Și... dar ar fi trebuit să mai menționeze ceva, aşa cum am spus. John şi Ferguson. Fergy, Fergy este aici? Fergy. E acolo. Amândoi au plecat. Nu au spus că vă veţi căpăta propria putere. Vedeţi, într-un cult nu dobândiţi puteri, ci mergeți ca niște nebuni, mergeți orbește fără să ştiţi încotro vă îndreptaţi. Trebuie să ştiţi ce faceţi, ce este cu adevărat, să ştiţi totul despre acea cale. Sunt fericită că aţi fost convinşi de acest scurt (interviu)... Dar nouă ni s-a părut imposibil de lucrat cu oamenii din media. Vă spun, sunt persoane foarte ciudate, absurde. Nu vor să audă adevărul şi îl detestă. Adevărat vă spun, ei detestă adevărul. Cel mai surprinzător este că, atunci când le spui adevărul, sunt cu adevărat supăraţi. Nu vor să-l audă. Dacă le spui nişte poveşti dubioase, sunt foarte fericiţi şi vor dori să te ajute doar pentru a auzi acea plăsmuire. Dar dacă le spui: „Oh, îţi poţi primi Realizarea, eşti adevărul, eşti Spiritul” - nu vor să te asculte. Sunt oameni foarte ciudaţi. Nu pot crede că poate fi adevărat. De ce, de ce nu am avea încredere în noi înşine? Până la urmă vom continua să căutăm și anul viitor şi tot așa? De ce să amânaţi? Dacă e aşa, de ce să nu primiți Realizarea? Asta e prima oară când cei de la radio au permis cuiva să vorbească, iar Sahaja Yoga crește foarte încet.

Dacă media ne ajută, înţelegând cât de important şi vital este ca Sahaja Yoga să crească în aceste ţări... Deoarece în India este mult mai uşor, mult mai uşor. Vreau să spun că sunt mii de Sahaja Yoghini la sate şi peste tot. Dar aici, vedeţi, media este atât de importantă şi puternică. Grație lui Dumnezeu nu suntem atât de dezvoltați, aşa că nu depindem de media atât de mult în India; iar ziariştii, de asemenea, înţeleg că adevărul trebuie să fie cunoscut şi ne ajută. Ne-au fost de mare ajutor în India, comparativ cu Anglia. Aici nimeni nu vrea să publice niciun articol despre Sahaja Yoga. Vă puteţi imagina? Nimeni nu vrea să facă ceva în acest sens.

Doamnă: Sahaja Yoghinii folosesc fotografia Dumneavoastră când meditează?

Shri Mataji: Ce spune? Mai tare.

Sahaja Yoghin: Întreabă dacă toţi Sahaja Yoghinii folosesc poza Dvs. când meditează.

Shri Mataji: Toţi Sahaja Yoghinii...?

Sahaja Yoghin: ... folosesc fotografia Dvs?

Shri Mataji: Ce fac?

Sahaja Yoghin: Când meditează, poza Dvs., Mamă.

Shri Mataji: Da. Acum, nu ştiu cine v-a spus asta. Aş spune că asta nu ar trebui spus pentru că, vedeţi, oamenii se sperie la ideea de a folosi poza Mea; asta e problema. Ei bine, este un fapt că fotografia Mea are vibraţii. Acum, ce puteți face? Asta e situaţia. Are vibraţii extraordinare; nu doar atât, dar poate chiar să vindece oameni.

Era un băiat în America care era bolnav de leucemie, iar părinţii copilului au venit să Mă vadă. Locuiau într-un loc foarte îndepărtat şi doreau ca băiatul să fie vindecat. Aşa că am spus „În regulă, dați-Mi fotografia lui. Voi lucra pe el”. Dar pentru orice eventualitate, i-am trimis, le-am spus să telefoneze unei Sahaja Yoghine din New York. Ea avea doar fotografia Mea cu ea. A folosit-o şi băiatul s-a vindecat. Presupunând că este o injecţie cu penicilină, sau o puteţi numi „o doctorie miraculoasă”, spre exemplu, să spunem că asta ar fi fotografia Mea - oare n-ar trebui folosită? Presupunând că asta este. Asta este de fapt. Ce pot să fac?

Nu am ştiut că aparatul foto poate fi atât de bun. Cu adevărat, nu am ştiut. Camera foto e mult mai sensibilă decât fiinţele umane, trebuie s-o spun. Sunt atât de multe lucruri pe care camera foto le-a surprins, pe care fiinţele umane nu le pot vedea. Aşa cum într-o zi, eram într-un sat unde ţineam un discurs, într-un loc unde murise un suflet realizat, un mare suflet realizat. Iar camera a surprins - vreau să spun că Eu pot simți, dar voi, oamenii, nu puteți vedea cu ochii voştri - un şuvoi puternic de lumină revărsându-se pe capul Meu, un şuvoi de lumină. Iar camera foto l-a surprins, a surprins toate cele șase momente când a apărut; iar a şaptea oară am făcut aşa şi s-a oprit. Este în aparatul foto - nu ştiu dacă au adus fotografia, dar avem acea fotografie şi puteţi vedea voi înşivă. Camera foto este atât de sensibilă, atât de (fidelă) și de profundă încât felul în care a arătat toate aceste lucruri este remarcabil. Altă dată cineva a făcut o fotografie cu picioarele Mele, în India, cu camera aceea care scoate fotografiile imediat. Şi din ambele picioare - le spuneam că doi dintre centrii Mei lucrează foarte mult, iar ei au corespondență și pe picioare; iar din degetele Mele, se pot vedea ieșind raze de lumină, dintr-un deget de la picioare şi din degetele de la mână, exact centrii pe care le spusesem că îi simt captând.

Camera foto... Trebuie să fie ceva în legătură cu Mine, nu-i aşa? Trebuie să fie, desigur. Cu siguranță este. Dar este mai bine să înțelegeți voi asta. Le spun mereu Sahaja Yoghinilor să nu spună deocamdată de poza Mea pentru că dacă vor spune, oamenii se vor supăra. Vor gândi: „Oh, Doamne, oare îmi va crea probleme?” Suntem atât de speriaţi că vom fi dominați, nu-i aşa? Asta pentru că oamenii au fost foarte dominatori. Dar acum ar putea fi cineva care vă iubeşte mult, încât chiar şi fotografia Ei vă poate iubi mult, nu-i aşa? Poate fi... Nici nu ne putem imagina pe cineva care e doar iubire. Iar fotografia conține în ea acea iubire. O puteţi folosi cum vă place. Deci nu ar trebui să existe nicio obiecţie. Niciunul din cei veniți pe pământ înaintea Mea n-a fost fotografiat. Christos nu a fost niciodată fotografiat, Buddha nu a fost fotografiat, nici Mahomed nu a fost fotografiat. Pentru prima dată s-a perfecționat acest minunat lucru numit cameră foto, iar acum există fotografia Mea. Ce puteți face? În Hong Kong, directoarea - chinezii sunt oameni foarte înţelepţi - şi această doamnă care era la conducerea postului de televiziune a simţit vibrațiile şi Mi-a spus: „Mamă, de ce n-ați apărea la TV?” Am spus: „Bună idee”. Și am apărut la TV aproximativ 3 minute, doar stând pur și simplu, iar ea a spus: „Puneţi mâinile către fotografie şi vedeţi”. Atât de mulţi au simțit briza şi ne-au scris că au simțit răcoare în mâini venind de la Mama. Şi am stabilizat un centru în Hong Kong numai cu aceste acțiuni.

Dacă cei de la televiziunea voastră Mi-ar permite să fac asta, aş putea ajuta la o scară foarte mare, nu-i aşa? Voi n-ați vrea să profitați de prezența Mea? Vreau să spun că ar fi fost bine dacă aţi fi fost voi în locul Meu, dar nu puteţi fi. Aș fi foarte fericită dacă ar putea cineva să o facă în locul Meu. Dar, vedeți, ăsta e necazul. Christos a trebuit să îndure crucea. A trebuit; nimeni altcineva nu a putut să o facă. Și nu ne-a deranjat că a făcut-o. Atunci de ce ne-ar deranja că El este Christos? Cineva trebuie să o facă. În regulă? Şi voi o veţi face. Chiar și voi puteţi da Realizarea oamenilor. Și voi puteţi da Realizarea, ei toţi pot da Realizarea, pot vindeca. Sunt cu toţii experţi, unul mai bun decât celălalt. Când veți vorbi cu ei, veţi fi uimiţi; cu toţii sunt erudiți. Cineva care stă lângă voi poate să o facă! Și dintr-o parte și din alta, aş putea spune! Este dificil să acceptați fotografia, deoarece se spune că nu ar trebui să ne închinăm la niciun... A fost spus, pentru că înainte nu existau fotografii. Nu exista nimic de acest gen. Dar poza e un lucru atât de verosimil. Și vă veţi convinge voi înşivă, mai târziu. Atunci nu veţi mai renunţa, ştiu asta. Vă va plăcea. În regulă? Altă întrebare? Avem de asemenea valori simbolice pentru fotografii. Spre exemplu, dacă am avea fotografia reginei aici, nu am scuipa pe ea, nu-i aşa? Ea nu este de față. Ați scuipa pe fotografia ei, oricare dintre voi? Nu o veți face, deoarece acea fotografie reprezintă ceva, este un simbol, nu-i aşa? Şi poate că nu va emite vibraţii, dar cu siguranţă este un simbol.

Există un coeficient care face ca vibrațiile să existe într-un anumit lucru. Chiar şi când vorbesc cu voi, veţi fi uimiţi, dar se petrece ceva în interiorul vostru. Sunetul poartă vibraţii, de asemenea. Nu puteţi vedea, dar atât de mulţi Sahaja Yoghini au văzut vibraţiile. Începeţi să vedeţi toate aceste lucruri. Aşa că trebuie să vă dezvoltaţi până la acel nivel. Înainte de asta nu vă spunem nimic despre cum să deveniţi conştienţi în mod colectiv, într-un mod permanent. La început spunem doar: „În regulă, lăsaţi-ne să vă dăm lumina. Mai întâi vedeți lumina”. Apoi începeţi să vedeţi totul. Nimic nu este obligatoriu în Sahaja Yoga, dar voi înşivă începeţi să faceți acele lucruri, pentru că ştiţi că este bine. Să facem experimentul Realizării Sinelui? În regulă.

Cei care vin pentru prima dată ar trebui să vină în faţă. Aș vrea să-i rog pe toți cei care sunt în al doilea rând, toţi cei care au deja Realizarea să se ridice. Dacă priviți aceşti oameni, arată exact ca voi, nu-i aşa? Dar sunt cu toţii suflete realizate. Sunt suflete realizate şi experţi. Acest domn este un alt expert. Obișnuia să vândă vin înainte. Da! Este adevărat, da. Sunt toţi în jurul vostru, în faţa voastră, în spatele vostru. Puteţi veni în faţă, vă rog? Vă rog. Este mai bine. Aici sunt locuri, dacă cineva vrea să vină jos. Este mai bine să fiți pe locurile din faţă, deoarece mai târziu, dacă e o problemă în ascensiunea lui Kundalini... De ce nu vii aici, copilul Meu? Vino. Voi amândoi, veniţi aici.

Aşa că, dacă e vreo problemă, Sahaja Yoghinii se pot ocupa de voi; ei pot ridica energia Kundalini cu propriile mâini, pentru că puterea curge din mâinile lor, astfel încât ei vă pot ridica Kundalini şi vă pot da Realizarea. Apoi, odată ce v-aţi primit Realizarea Sinelui, puteţi da voi înșivă Realizarea altora. Atât de simplu este. Azi ei sunt suflete realizate, mâine veţi fi și voi la fel. Cu toţii trebuie să deveniţi suflete realizate. Câţi vor deveni cu adevărat, numai Dumnezeu ştie. Dar ar trebui să fie mulţi, chiar şi în Vest, unde lucrurile se mişcă destul de încet în comparație cu India. Cu toate astea se va întâmpla, cu siguranță. Acum, pentru a vă primi Realizarea, există o metodă foarte simplă. Trebuie să vă folosiți degetele. Ei bine, vârfurile degetelor sunt terminaţiile întregului sistem nervos simpatic. Iar aceste două mâini reprezintă aceşti şapte centri, adică unu, doi, trei, patru, cinci, şase şi şapte. Şapte centri, aşa cum vedeţi pe planșă; exact aşa. Puteţi să le identificaţi mai târziu. Puteţi vedea. De exemplu, dacă aveţi o problemă de ficat, o puteţi simţi în degetele voastre. Puteţi simţi totul în vârful degetelor. Se spune: „În vârful degetelor mele” - așa deveniţi expert. Limba engleză are multe expresii din inconştient care au arătat cum puteți deveni realizaţi.

Deci, ceea ce trebuie să faceți este să închideţi ochii. În primul rând, trebuie să închideţi ochii, deoarece atunci când Kundalini se ridică şi trece prin acest centru al lui Christos, apare o dilataţie a pupilei. De aceea trebuie să avem ochii închişi în acel moment, astfel încât Kundalini să se înalţe lin, iar apoi să străpungă această zonă. Şi când penetrează această zonă, puteţi simţi briza răcoroasă ieşind din creștetul vostru, o puteţi simţi. Dar pentru asta trebuie să aveți o anumită sensibilitate. Unii oameni nu au această sensibilitate şi nu o simt. Nu contează. Dacă nu o simţiţi astăzi, o veţi simţi mâine. Dar cei mai mulţi o simt; iar Sahaja Yoghinii vor avea grijă de voi. Deci trebuie să fiți înţelepţi și deschiși cu privire la asta şi va funcţiona. Vă veți primi cu toţii Realizarea. Trebuie să funcţioneze, sunteţi căutători, este dreptul vostru să o aveţi şi o veţi avea pentru că este dreptul vostru. Sunt aici - le spun tuturor - că sunt ca o „bancă ce vă plăteşte cecurile”. Aţi făcut o muncă minunată în vieţile anterioare şi în aceasta, nu sunteţi răi, sunteţi oameni buni. Sunteţi căutători, căutători ai lui Dumnezeu din vechime. Aţi venit aici să vă primiți Realizarea, deci mai bine nu o ratați. Atât de simplu este. Sarcina Mea este să vă dau Realizarea Sinelui. Vă puteți închipui că sunt „plătită” pentru asta. Asta este şi trebuie să o aveţi. Aici nu este nicio dispută între voi și Mine. Dacă nu doriţi să o aveţi, este în regulă. Este cu Mine tot timpul, în siguranţă. Oricând doriţi, o puteţi avea. Dar e mai bine să o aveţi cât mai curând posibil.

Acum, puneţi mâinile către Mine, aşa, şi închideţi ochii. Puneţi mâinile către Mine şi veţi fi uimiţi ce diferenţă veți simți. Puneţi doar ambele mâini către Mine. Este o metodă simplă. De ce să puneţi mâinile așa? Pentru că aceşti centri trebuie expuşi. Este important. Foarte simplu; este o metodă foarte simplă. Vă rog, închideţi ochii. Vă rog, închideţi ochii. Vă rog închideţi ochii. Acum, există probleme în interiorul vostru. Ele ies la iveală în timpul ascensiunii energiei Kundalini. Nu sunt clare pentru voi, ci pentru cei ce sunt suflete realizate aici. Iar când veţi fi suflete realizate, le veți simți și voi. În acest moment problema este la inimă. Este prea multă presiune pe inimă. Vă cer tuturor să nu deschideţi ochii, și să puneţi mâna dreaptă pe inimă, pe sub haină, jachetă. Puneți mâna pe inimă, pe inimă - în mod special. În inimă rezidă Spiritul. Îndreptaţi mâna stângă către Mine şi puneţi o întrebare fundamentală în inima voastră. Puteţi să Mă întrebaţi în inima voastră: „Mamă, sunt eu Spiritul?” Puneţi această întrebare. Voi sunteţi Spiritul - însă vă rog să întrebați. Întrebaţi de trei ori.

Acum, în timp ce vă vorbeam despre Sahaja Yoga, poate am spus ceva ce v-ar fi putut supăra, sau aţi putea gândi: „Am făcut această greșeală sau alta”. Dar vă rog uitaţi trecutul. În Sahaja Yoga nu există „păcat”, atunci când veniţi pentru a vă primi Realizarea - totul e purificat. Deci nu vă faceţi griji, nu vă simţiţi vinovaţi. Dacă vă simţiţi vinovaţi, cu siguranță e o problemă. Pentru asta spuneți în interior, în inima voastră: „Mamă, nu sunt vinovat”. Nu mai sunteţi deloc vinovaţi acum. Orice aţi făcut, orice credeţi că a fost foarte greşit, uitaţi toate acestea pentru moment. Uitaţi doar şi spuneţi de trei ori: „Mamă, eu nu sunt vinovat”.

Acum, a treia întrebare pe care trebuie să o puneți este: „Mamă, sunt eu propriul meu stăpân? Sunt eu propriul meu guru?” Puneţi această întrebare de trei ori, de asemenea. Vă rog puneţi ambele picioare pe pământ, drepte, pentru că Mama Pământ ne ajută astfel. Acum puteţi pune o întrebare din nou, spunând: „Mamă, sunt eu parte integrantă din întreg?” Vă rog nu vă simţiţi vinovaţi, vă rog nu vă simţiţi vinovaţi, vă rog nu vă simţiţi vinovaţi. Este la modă, vă spun, să vă simţiţi vinovaţi; este o competiţie - cine se simte mai vinovat. Oamenilor le place să aibă un fel de „tragedie greacă”, construită artificial în jurul vieţilor lor. Vă rog să întrebaţi: „Sunt eu parte integrantă din întreg?” Puneţi această întrebare, vă rog, deoarece simțul colectivității apare la oamenii sinceri, care au inimi largi, oameni măreți, care nu sunt meschini.

Acum, puneţi ambele mâini către Mine, ambele mâini, şi spuneţi doar: „Mamă, am iertat toţi oamenii. I-am iertat pe toți.” Vă rog puneţi ambele mâini către Mine şi vă rog iertaţi-i, iertaţi pe toată lumea. Spuneţi: „Am iertat pe toată lumea. Mamă, i-am iertat pe toți”. Iertați. Acum, trebuie să spuneţi, pentru că nu Mă pot opune libertăţii voastre - sunteţi liberi să alegeţi - deci trebuie să spuneți: „Mamă, pot să îmi primesc Realizarea Sinelui?” „Îmi puteți da, vă rog, Realizarea Sinelui?” Pentru că nu pot forţa Realizarea asupra voastră. Trebuie să o cereţi. Este libera voastră voinţă. Trebuie doar să o cereţi.

H.H. Shri Mataji Nirmala Devi