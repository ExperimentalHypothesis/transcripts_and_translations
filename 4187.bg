3 March 1996
Motivate Your Attention
Mahashivaratri Puja
Bundilla Scout Camp, Sydney (Australia)
Talk Language: English | Transcript (English) - VERIFIED

Днес ще проведем пуджа на Шри Шива.

Както знаете, Шри Шива е отражението на Садашива в нас. Вече съм ви говорила за отражението. Садашива е Всемогъщият Бог, Този, който гледа играта на Ади Шакти. Но Той е Отецът, който наблюдава всяко нещо в Своето, или в Нейното съзидание. Неговата поддръжка за Ади Шакти е вечна, напълно утвърждаваща. Той не се съмнява в способностите на Ади Шакти. Но когато вижда, че в играта на Ади Шакти хората по света се опитват да Я безпокоят или да съсипват работата Ѝ, много се разгневява и разрушава всички такива хора, а е възможно да унищожи и целия свят. От една страна, Той се гневи, без съмнение, но от друга, е Океанът на състраданието и радостта. Затова, бидейки отразен в нас, получаваме Себереализацията си. Получаваме светлината на Духа си и влизаме в Океана на радостта.

Той също е Океанът на познанието, така че себереализираните хора получават познанието на Божественото, което е много фино, прониква във всеки атом и молекула. Енергията на познанието е налице. Стилът Му е такъв, че в състраданието Си прощава дори на много жестоки ракшаси, ако Му се посветят, защото състраданието Му няма граници. Понякога благословените от Него хора се опитват да безпокоят последователите на Ади Шакти. Но това е само за да се създаде драма, събитие. Ако няма някаква драма, хората няма да разберат. Трябваше да имаме Рамаяна, трябваше да имаме Махабхарата, трябваше Христос да бъде разпънат, Мохамед трябваше да бъде измъчван. Цялата тази драма беше налице, защото без такива събития, хората забравят. Така че в духовния си живот като човешки същества са видели много драми между благословиите на Шива и енергиите на Ади Шакти. С течение на времето до днес в историята на духовността е било наравено великото откритие, че хората могат да получат Реализация колективно, масово.

Хиляди могат да получат Реализацията си. Трябва да знаем каква е Реализацията, която сме получилии. Какво означава това и коя е кулминационната точка? Преди всичко трябва да ви кажа, че умът, за който говорим и от който зависим, е мит. Няма нищо такова като ум. Мозъкът е реалност, не умът. Умът може да се създаде чрез реакция към външното. Ние реагираме или на обусловености, или на егото си. Умът се създава като мехурчета в Океана на реалността, но това не е реалност. Каквото и да решаваме с този ум, знаем, че е много ограничено, илюзорно, а понякога и шокиращо.

Умът винаги се движи в линейна посока. И тъй като в него няма реалност, нещата се връщат като бумеранг. Така всички начинания, всички проекции, които сме осъществявали досега, сякаш се връщат към нас. Каквото и да открият, се връща към нас като разрушителна енергия или като много голям шок. Така че човек трябва да реши какво да прави, как да излезе от уловката на ума. Кундалини е решението. Когато се е пробудила, с това пробуждане ви отвежда отвъд ума ви. Първото нещо е да отидете отвъд ума си. С ума ще направите много неща, но няма да е удовлетворяващо, няма да е решение, няма да ви помогне. Когато започнем твърде много да зависим от ума си, развиваме всякакъв вид физически, умствени или емоционални проблеми.

Настоящият е стресът. Казват, че за него няма решение, но в Сахаджа йога откриваме решение, като пресичаме отвъд ума. Той е като бариера за наредъка ни. Затова, когато получите Реализацията си, трябва да разберете, че вашата Кундалини е отвела вниманието ви отвъд ума. Реакцията към външното идва, защото ние, човешките същества, имаме призмоподобен череп и когато енергията мине във... Обяснила съм в книгите си, че тя се пречупва, при което вниманието излиза навън и реагираме. Ако реагираме прекалено много, мехурчетата създават много ужасен ум, който може да стигне до къде ли не. Оправдава се, напомпва егото ви. Умът започва да ползва егото и обусловеностите, които създава за осъществяване на целите на натрупаните идеи и мисли – нещо, което няма възвращаемост, няма реалност в себе си. Все едно да направим компютър и накрая да станем негови роби. Сами правим часовниците, а след това ставаме техни роби.

Ето как умът доминира човешките същества и когато някой с много силен ум реши да разрушава, както направи Хитлер, може да продължи да разрушава и това да има дълготраен ефект върху нашата култура и духовност. Първата стъпка е да се премине в съзнание без мисли, в което пресичате ума си, отивате отвъд него. Умът не може да ви влияе. Това е първото състояние, което наричаме безмисловно. Второто е, когато започнете да виждате работата на Парамчайтаня, на Всепроникващата енергия и започвате да осъзнавате, че има много истина в това, което Матаджи казва, че има енергия, която осъществява много неща. Върши чудеса, толкова много неща за вас. Благославя ви, напътства ви, помага ви. По толкова много начини ви помага. Дава ви здраве, богатство, а също и добро общество от много красиви хора в колектива. Ясно можете да видите, че всичко това се случва тук.

Да се постигне състояние без мисли е много просто и лесно, но да се задържи е много трудно. Все още реагираме и мислим. Каквото и да видите, реагирате. За да влезете в състояние на съзнание без мисли, първо трябва да промените вниманието си. Например веднъж се катерехме по висока планина, за да се срещнем с Палитана, заедно със зет ми и дъщеря ми. Наистина се уморихме, защото трябваше да се катерим, не зная колко много. И когато се изкачихме, имаше красив навес, с красиво изваян мрамор и просто легнахме там. Те бяха много уморени и казаха: "Какъв е този храм...". Когато погледнах нагоре, видях много красиво изваяни слонове и казах на зет си: "Погледни тези слонове, на всички опашките са различни". Той каза: "Мамо, всички умираме от умора, как може да гледаш слонските опашки?".

Казах това, просто за да отвлека вниманието от умората им: "Защо не видите опашките на слоновете, които са много различни?". Това, което се случва, е, че когато постоянно насочвате вниманието си навън, преди всичко отклонявате вниманието си. Например вижте тези красиво направени неща тук. Вниманието ви е нещо друго. Просто се опитвайте да се наслаждавате на красотата им. Виждате, че тук има красиви килими. Просто ги гледайте, без да мислите, защото те не ви принадлежат, така че няма главоболие, принадлежат на друг, което е много добре. Ако принадлежат на вас, ще започнете да мислите: "О, Господи! Поставих ги тук, какво ще стане? Трябва да ги застраховам!".

Или нещо такова. Тази е обикновената човешка реакция. Но ако не ви принадлежат, можете спокойно да ги гледате. Гледате и не мислите, и ще се удивите, че когато ги гледате, виждате красотата, вложена в тях. Ще видите, че създателят им е вложил своята радост, своята продуктивност в тях. Ще се удивите, че след Реализацията тази продуктивност ще ви изпълни и един вид прохладно спокойствие ще влезе във вас. Кундалини ще се издигне и ще се стабилизирате в състоянието на съзнание без мисли. Когато погледнете нещо красиво... Дори например в днешния изборен ден, просто погледнете избрания човек, самото поглеждане му изпраща благословии, дава му по-добри идеи. Вие също получавате идеи, идващи от реалността, как да направите този човек успешна личност или държавата да е успешна. Всички тези неща се случват, когато вниманието ви е оттеглено от критикуване, от реагиране.

Просто наблюдавате, ставате свидетел, опитвате се да наблюдавате всичко. Това не се практикува много. Виждала съм, че досега, дори да постигнем Реализацията си, не осъзнаваме, че трябва да наблюдаваме всичко. Когато започнете да наблюдавате чрез Духа си, не виждате лошите неща в другия, а добрите му качества. Просто схващаме човека с добрите му качества. И когато видите, че свидетелското състояние нараства и започвате да се наслаждавате на другия, се наслаждавате на всичко останало. Можете да се наслаждавате дори на мъничкото стръкче трева, ако имате тази способност. В Япония Зен системата започва по този начин. Видитама е този, който я започна. Направи градина от мъх, от много различни мъхчета.

Имаше и малки цветчета. Цялата градина беше едва пет стъпки, приличаше на въпросителен знак, така да се каже. Трябва да ползвате лифт, за да стигнете до тази платформа на върха на един хълм, или планина, за да я видите. Всякакви малки мъхчета и виждате разнообразно подредена красива градина. Когато започнете да я гледате, мисълта ви спира. Защото, когато поставите вниманието си върху такова великолепно нещо, върху изработката му, мислите ви спират. Така че трябва да практикувате и да откриете какво спира мислите ви, какво ви прави свидетел. Щом развиете този навик, ще се установите хубаво в съзнание без мисли. Тогава започвате да наблюдавате как Сахаджа йога ви е помогнала, каква благословия е, какво сте постигнали чрез Сахаджа йога. Ще се удивите, ако просто започнете да наблюдавате и навсякъде ще се удивявате как действа Парамчайтаня.

Сега Парамчайтаня е станала активна поради Крита юга. Можете да видите как играе с вибрациите около Мен. Виждали сте толкова много Мои снимки, на които има вибрации. Видели сте и много снимки на седящи пред Мен сахаджа йоги, върху чиито глави е изписано на арабски език Моето име. Виждали сте много неща, по които можете да откриете, че това е играта на Божественото. Умът все още ще се опитва да казва някои неща. Не го слушайте, просто наблюдавайте. Трябва да наблюдавате ефекта на Сахаджа йога върху себе си, върху тялото ви. Не мислете за това, а наблюдавайте и ще се удивите как сте се променили. Честно казано, когато идвах всяка година в Австралия, понякога дори не можех да ви позная.

Изглеждате много по-млади, много по-добре, по-щастливи и не разпознавах хората. Така е благодарение на свидетелското състояние, което ви отвежда в друга област, която наричаме съзнание без съмнение. В това състояние можете да станете толкова могъщи, че да давате Реализация на другите. Можете да давате Реализация на другите, можете да давате пълното познание за Сахаджа йога, можете да им разказвате. Също и излъчвате. Когато наблюдавам, аз поемам горещината, в това е проблемът Ми. Така цялото ви духовно състояние става много блажено. Ставате много могъщи. Ставате много състрадателни, любящи, балансирани, напълно пречистени от всички разрушителни идеи, които имате, от всичките депресиращи идеи и тогава наистина ставате велики сахаджи, които могат да вършат огромна работа. Например неотдавна чух, че германците и австралийците сега ходят в Израел, защото мислят, че израелците са били убити от предците им.

Сега в Израел е открит голям център. Само си представете! Как тези хора, достигнали онова състояние, отиват в други държави сами и са направили толкова много. Също и в Турция, в места, които са на огромно разстояние в Южна Африка. Защото вътрешно са станали напълно убедени, в състояние без мисли, както и без съмнения. Когато започнете да израствате чрез медитативно внимание, това, което се случва, е, че вниманието ви се озарява. Работата се състои в това да мотивирате вниманието си. Не само да се наслаждава, но и да го мотивирате, да го отведете при проблемите. Ако имате проблеми от национално естество, всички можете да насочите вниманието си към това и нещата ще се получат. Защото сте каналът на Всепроникващата енергия, която се опитва да създаде нов свят за вас, нови човешки същества.

Тази еволюция може да се осъществи много бързо, ако всички решите, че каквото и да имате в себе си, трябва да го мобилизирате и да ползвате вниманието си за нещо. Не трябва да се прахосва. Богатството, което имаме, не бива да се пропилява. Главният въпрос, по който днес ще ви говоря, е какво е Бог-реализация. Първо е Себереализацията. Има много амбициозни хора, които искат да станат Бог-реализирани. Най-важното, което трябва да знаем, е, че човешките същества не могат да станат Бог. Не се отнася до превръщане в Бог. В известен смисъл не сте станали и Духът, защото Той се излъчва чрез вас, при което ви ползва, дава ви, грижи се за вас. Ако станете Духът, няма да има тяло, нищо няма да остане.

Така че при наличие на тялото Духът действа чрез него, дава ви цялата светлина. Но човек не може да стане Всемогъщият Бог. Това много ясно трябва да се разбере. Но Бог-реализация означава да знаем относно Бог. Да знаем за Бог означава да знаем как работят енергиите Му, как контролира, когато ставаме неразделна част от Него. Например пръстът ми не знае за мозъка ми, но действа съобразно него. Пръстът не може да стане мозъкът, но трябва да действа съобразно него, защото е здраво свързан, обединен е с него. Когато получите Бог-реализация, узнавате за мозъка, узнавате относно Бог, познавате енергиите Му, знаете всичко Него. Що се отнася до Мен, за вас това е трудна задача, защото съм Махамая. Много ви е трудно да узнаете всичко относно мен.

Твърде илюзорна личност съм, както добре знаете, и каквото и да правя или да постигам, е единствено да видите и разберете, че в края на краищата това е Ади Шакти и може да прави всичките тези неща. Вие също можете да ги правите, но не можете да се превърнете в Мен. Обаче трябва да знаете чрез любовта, посвещението, чрез молитвите, че сте Бог-реализирани чрез енергиите на Бог. Тогава можете да контролирате природата, да контролирате всичко – ако имате в себе си познанието за Бог. За това е необходимо пълното смирение, че не можете да станете Всемогъщият Бог, да се превърнете в божествата, но определено можете да станете Бог-реализирани, което означава Бог да действа чрез вас, да ви ползва като Своя енергия, като Свой канал и да знаете, какво прави чрез вас, какво ви казва, каква е визията Му и каква е информацията, каква е връзката. Зная, че много хора в Сахаджа йога са били облагодетелствани. Но не знаят как се е случило това, как е постигнато, как е осъществено, каква тяхна връзка им е помогнала. Щом направите това, ясно знаете как са се получили нещата, с каква енергия сте го постигнали. Това е Бог-реализация. Такива хора стават изключително могъщи, в смисъл че могат да контролират много неща.

Имало е много такива светци, но понякога падат дори от там и развиват его. Нямат смирение, каквото трябва да имат – това посвещение, това отдаване. Паднаха и виждате... Виждала съм, че някои от тях стават твърде горди от постиженията си и не искат да дадат това на никого. Мислят, че са го постигнали много трудно, така че: "Защо трябва да го дам на другите?!". Такива хора няма да се издигнат много нагоре. Но вие, хора, които сте получили Реализацията си и сте смирени, знаете, че единствено чрез смирение ще постигнете своето отдаване. "Ислям" означава "отдаване". Мохамед Сахиб е говорил за ислям, т.е. "отдайте се". Ако не можете да се отдадете, никога няма да узнаете Бог.

Ясно е казано: "Докато не опознаете себе си, няма да узнаете Бог". Като сахаджа йоги трябва да знаете всичките подробности, всичките големи неща и цялата велика визия, че можете да правите това по милостта на Бог, благодарение на благословиите Му. Поради любовта Му към вас сте влезли в Царството на Бог. Може да казвам, че сте влезли, че сте постигнали това състояние. Може да го казвам. Но все още не сте се установили там. Все едно да кажа на някого: "Сега си в Австралия". Той не е там, но Аз му казвам, че е в Австралия. И той вярва: "В Австралия съм". Не е този начинът.

Трябва да сте в Австралия, за да я познавате. Трябва да знаете какъв е климатът и пр. Откривам, че тук родителите трябва да разговарят с децата си. Няма близки отношения между родители и деца. В училището за тях се грижат подходящо и те искат да правят много неща, но родителите също трябва да се ангажират, когато децата идват тук, за да развият подходяща дисциплина, здрав разум. Не да се прилепите към тях. Ако го направите, ще ги развалите. Едно от качествата на Шива е пълна необвързаност и това, което трябва да развиете, е да станете напълно необвързани. Необвързаност не означава да пренебрегвате нещо. Много пъти съм ви обяснявала, че дървесният сок отива до различни места и тогава се изпарява или се връща в Майка Земя.

Такава трябва да е и вашата необвързаност. Ако се обвържете, защото това е вашият син или защото е австралиец или принадлежи към определено семейство или класа, тогава все още сте ограничени. Всички такива ограничения трябва да отпаднат, щом трябва да преминете отвъд. Всички тези ограничения създават такъв голям товар, че каквото и да опитвам, каквото и да опитвате, не можете да останете в съзнание без мисли. Това е много красиво състояние, в което всички трябва да сте. Тогава не доминирате, нито правите компромиси. Стоите здраво на краката си и определено знаете, че не се люшкате поради някаква идея или доминация, или подчинение пред някого. Ставате абсолютно свободна птица, напълно свободна птица, чиято задача е да полети – полет към състояние на съзнание без мисли. Вторият полет е до съзнанието без съмнение, а третият е към Бог-реализация. Виждала съм хора, много близо да Мен, които не разбират това.

Държат се така, сякаш са станали богове. Толкова са егоцентрични, че се учудвам. Те трябва да напуснат Сахаджа йога. Вижте, дори много да ви хваля, не трябва да се възгордявате. Това е проверка. Или ако ви кажа: "Това не е добре, трябва да се подобриш", не трябва да се разстройвате, защото аз трябва да го правя, това е Моята работа. А вашата работа е да Ме слушате. Защото аз няма какво да спечеля от вас, за нищо не моля. Това, което искам, е всички да получите всичките Ми енергии. Възможно е да не станете това, което съм, съгласна съм, но, моля, опитайте се да получите всичките енергии, които имам – нещо, което не е трудно.

Бог-реализация означава да познавате Шива и Садашива. Чрез Шива опознавате Садашива. Виждате отражението и чрез него узнавате кой е оригиналът. Учите се от отражението. Така постигате състоянието, в което мислите, че определено сте установени в Царството на Бог, можете да Го виждате, можете да Го чувствате, можете да разбирате Бог. И можете да обичате Бог. Бог да ви благослови!