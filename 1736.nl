Shri Mataji Nirmala Devi

70ste Verjaardagspuja

‘Het begin van Satya Yuga’

New Delhi, India

21 maart 1993

Engelse transcriptie: IBP verified
Nederlands: verified/gecontroleerd 08/07/2013

Het is zelfs voor mij moeilijk om te spreken, om zoveel Sahaja yogi's te zien die hier met stralende gezichten zitten van over de hele wereld, alsof mijn visie vandaag vorm heeft genomen. Ik zie in jullie de redders van morgen die deze wereld gaan redden van alle onheil van de Kali Yuga[1] die ons omgeeft. Het komt van alle kanten, terwijl jullie werkelijk jullie tweede geboorte genomen hebben uit deze vijver van de Kali Yuga en werkelijk mooie lotussen zijn geworden met verschillende kleuren, schakeringen, geuren en schoonheid. Eerder dan dat jullie mijn verjaardag vieren, zou ik beter jullie verjaardag vieren.

Zoals ik jullie eerder vertelde dat het (door) jullie, die zo'n grote zoekers zijn, zoekers naar waarheid, naar liefde, kon uitwerken, anders was het onmogelijk geweest. Zelfs één persoon transformeren is moeilijk, maar jullie waren zo gevoelig en zo diep dat deze subtiele kennis, ik weet niet hoe zij jullie wezen binnendrong. Het is ongelooflijk. Ik kan zelf niet geloven welke geweldige mensen in deze Kali Yuga geboren werden. Niemand kan geloven dat zoveel heiligen voor mij zitten, zoveel Wali's[2]; zoveel Nali's zitten voor mij.

In de geschiedenis van de spiritualiteit kwam dit nooit voor. Zelfs in de hemel zijn er weinig devata's[3] en deva's[4], het zijn er niet zoveel. De ene is al beter dan de andere, zo'n mooi hart, zo'n briljant brein en zo'n actieve aandacht, werkelijk, ik dank jullie allen dat ik op deze zeventigste verjaardag kon zien dat er zoveel mensen waren, dat had ik nooit verwacht.

Weet je, Sahaja Yoga startte met één persoon en dan kwamen ook deze, waarvan sommigen gericht waren op macht, op geld, allerlei mensen brachten ons problemen. Het ene na het andere, er kwamen zoveel problemen en er waren er ook zoveel die zoekers waren van een heel laag niveau. Maar ik vind dat ze vandaag allemaal goed vooruitgekomen zijn. Ik kan ze niet uit elkaar houden, zoals het gebeurd is. En jullie toewijding voor Sahaja Yoga is de grootste zegen voor deze wereld. Ik had het niet alleen kunnen doen, dat weten jullie. Als ik het had gekund, dan had ik jullie niet nodig gehad Jullie zijn de kanalen en jullie moeten het steeds verder uitwerken.

Het is echt opmerkelijk hoe de mensen van Delhi alles georganiseerd hebben. Eerst en vooral was iedereen erg gericht op de zeventigste verjaardag. Ik weet niet wat de reden was, maar hoe dan ook, de mensen van Delhi zeiden:

"Deze keer gaan we, Moeder, uw verjaardag in Delhi vieren"

Ik zei: "Iedereen is ermee bezig, wees dus voorzichtig, het gaat niet gemakkelijk zijn. Het is een grote zorg. Zoveel mensen zullen er naartoe komen." Maar ze hadden er niet zoveel verwacht, ik ben er zeker van (...) mensen komen. Honderden komen van daar, honderden van daar. Ik vroeg: "Maken jullie je zorgen?"

Ze zeiden: "Neen, het maakt ons heel blij."

Ik zag hun enthousiasme, hun organisatie, de manier waarop ze het deden. Het mooiste is dat Delhi een plaats is waar alle soorten politici leven, er groepen zijn en politiek en zomeer, maar in Sahaja Yoga in Delhi is er geen politiek. Er wordt niet geruzied. Er wordt niet gepest. Het is zeer merkwaardig dat dit in een plaats als Delhi gebeurt, waar je elke dag hoort dat het zelfs in het parlement tot handgemeen komt. Misschien was het nodig dat alleen in deze hel, deze goedheid geboren moest worden om door de Sahaja yogi's gemanifesteerd te worden. De kennis van Sahaja Yoga is, zoals je wel weet, uiterst, uiterst subtiel en het is niet gemakkelijk om door te dringen in de mensen die zichzelf intellectuelen noemen of zij die absoluut overgeleverd zijn aan hun conditioneringen.

Aan de ene kant hebben we de menigten die onwetend zijn,  aan de andere kant staan de gemeenschappen die leven in het kader dat zij met hun intellect hebben uitgebouwd. Op beide manieren zijn ze, denk ik, zeer grof. Maar de manier waarop ze deze subtiele nectar van goddelijkheid geabsorbeerd hebben, is ongelooflijk. Niemand kan zelfs begrijpen dat er na mijn geboorte zovelen geboren werden op deze aarde, sommigen misschien ook daarvoor, heel weinig. Juist na mijn geboorte werden ze hier geboren, in deze wereld, om tot Sahaja Yoga te komen. Maar toen ik de wereld zag, was ik geschokt, meer nog dan Kabira[5] zelf. Ik zei: "Hoe zal ik er ooit met iemand over kunnen spreken?" Mijn familieleden, ik wist niet hoe hen het onderwerp aan te brengen. Het was onmogelijk, zo erg was de duisternis van de onwetendheid. Hoe zouden ze geloven dat goddelijkheid echt bestond, dat het allesomvattende op hen wachtte? Ze geloofden allen in een soort van religie, die geen enkele connectie had met de realiteit. En het was onmogelijk om me voor te stellen op welke manier ik met hen zou praten.

Ik herinner me het eerste incident toen we naar Nargol gingen, waar ik de Sahasrara had geopend. De eerste persoon die realisatie kreeg was afkomstig uit Gujarat en was een juwelier. Alle anderen, er waren amper vijfendertig mensen, begonnen te zeggen dat: "Natuurlijk, hij is een rijke man, hij is een juwelier, dus heeft Moeder hem realisatie gegeven." Ik denk dat dit de eerste en laatste keer was dat ik echt kwaad werd. Ik begon naar hen te roepen: "Jullie zijn nietsnutten, waardeloze mensen, jullie kunnen nooit goddelijkheid bereiken." en ik dacht echt van "Hou er nu mee op." Ik moet een ander leven opnemen, op een ander moment, wanneer mensen zullen begrijpen wat Sahaja Yoga is. Maar na dit voorval, plots, begonnen de mensen de koele bries in hun handen te voelen, onmiddellijk na mijn uitval. Stel je voor. En ze zeiden,

"Moeder, weet u, het werkt. Het werkt in ons en door ons."

Zo kregen we twaalf mensen en één dame aan wie ik voorheen zelfrealisatie had gegeven, zij was de veertiende. Zo hadden we eerst alleen deze veertien Sahaja yogi's, voor wie het iets was dat hen overkwam. Ze waren allemaal overdonderd. Ze wisten niet wat het was. En dan, als bij wonder, tijdens één van onze programma's,  kwam er een dame die bezeten was door een Brahmaan[6] en ze begon "Jagadamba, Jagadamba" te zeggen. Zij konden het niet begrijpen, ik had hen nooit gezegd wat het was, nooit. Ik heb ook nooit iets anders verteld. Dan citeerde ze een gedicht van de Saundarya Lahari[7] in het Sanskriet en zij was gewoon een bediende; ze sprak met de stem van een man. Iedereen was dus geschokt dat de bhoots[8] dit alles zouden zeggen. Toen ging ze weg. Daarna begonnen deze mensen er zich in te verdiepen. En ze wilden mijn puja doen, voor de eerste keer in mijn eigen huis. Toch waren de mensen er niet heel zeker van dat ze het juiste deden. Zelfs de Brahmanen die ze erbij hadden geroepen zeiden:

"Deze Saptasadi is een zeer moeilijke puja en er zal iets met ons gebeuren." Maar na de puja zeiden ze: "Er is niets gebeurd en we voelen ons zoveel beter."

Ze voelden allemaal de koele bries en de hele atmosfeer veranderde. Ze begonnen te begrijpen dat Sahaja Yoga de yuga dharma is, het dharma[9] van deze yuga[10], deze Kali Yuga, zo werd het sahaj dharma[11], het dharma van deze yuga. Deze yuga is zonder twijfel zeer moeilijk. Maar alleen door moeilijkheden worden we intense zoekers en dat is wat met jullie allemaal gebeurde, dat jullie ondervonden dat overal mensen, wat ze ook volgden, nergens geraakten. Zoals de pop van een vlinder stoten ze hun hoofd hier en daar. Ze kregen hun zelfrealisatie zo snel en toen ze mij vertelden hoe ze aan het zoeken waren, wat er met hen gebeurde, was ik verbaasd. Hoe dit zoeken in hen werkte en hen naar Sahaja Yoga stuwde. Ik moet ondertussen ook wel zeggen dat zovelen verloren raakten in de greep van valse guru's. Ondanks dat hebben we vandaag zoveel Sahaja yogi's. Jullie vertegenwoordigen gewoon jullie land, maar er zijn veel meer mensen in jullie landen. Zelfs in India zijn er veel meer. Jullie zijn hier gewoon gekomen om hen te vertegenwoordigen. Dus, met een veelvoud van dit aantal, ik weet niet hoeveel er zouden zijn. Zoveel mensen vroegen me: "Hoeveel Sahaja yogi's zijn er?" Ik zei: "Ik weet het niet."

"U weet het niet?"

Ik zei: "Neen." "We hebben het nooit bijgehouden." Ze kunnen het dus niet begrijpen. Ik zei: "We hebben geen kantoor, geen lijst. Ik heb geen secretaris. Ik kan niet typen. Ik weet zelfs niet hoe een cheque uit te schrijven."

Ze kunnen het niet begrijpen hoe iemand zoals ik in deze moderne tijden kan bestaan. Maar alles gebeurt op één of andere manier. Ondanks mijn moderne onwetendheid, wordt alles absoluut gedaan op de meest perfecte manier zoals met een afstandsbediening. Zo gaat het helemaal, ik heb er nooit iets over gezegd, echt niets. Ik speelde geen enkel idee door over hoe het zou moeten. Ik zei hen zelfs niet hoeveel mensen we verwachtten. Maar kijk hoe alles spontaan uitgewerkt is omdat jullie allen engagement hebben en dat engagement geeft jullie al deze vaardigheden van organisatie.

Jullie hebben gezien dat zoveel zaken georganiseerd werden omdat ook deze paramchaitanya[12] in de Krita Yuga[13] is binnengetreden waar ze het uitwerkt. Ze ageert. En deze activiteit is ook absoluut ondersteunend voor jullie. De politie vertelde ons bijvoorbeeld dat er hier moslims wonen en dat ze voor jullie een gevaar zouden kunnen zijn. Ze zouden jullie kwaad kunnen doen. Ik zei: "Welke moslims zijn het?"

Dus zeiden ze: " Hier zijn mensen van Nizamuddin Aulia."

Ik zei: "Ze zullen ons nooit kwaad doen."

Ik zei: "Waarom?

Omdat hij een soefi[14] was en hij was een geweldige gerealiseerde ziel en de mensen hier, de meesten van hen, moeten ten minste in het soefisme geloven. Hoe kunnen ze ons kwaad berokkenen?" Dus zei ik: "Morgen, heel vroeg, gaan jullie er naartoe en draag allemaal een chador[15] zoals ze dat noemen." en ze waren zo onder de indruk dat jullie zagen dat ze 's avonds helemaal hierheen kwamen, in de voormiddag, en ze waren zo respectvol. Dan nodigden ze mij uit en gaven me nog een chador, dit en dat en ze zeiden wij staan tot uw beschikking, dit en dat, allerlei dingen. En zijn discipel was Amir Khusrau, hij was een andere zeer, zeer grote soefi en ik heb altijd zijn dichtkunst bewonderd evenals de manier waarop Nizamuddin zijn leven waardig en goddelijk leidde. Al deze moslims stonden daar met hun handen zo naar mij gericht en ze zeiden: "Wij voelen de koele bries."

Ik zei: "Dit is de Ruh[16]."

"Ah, dit is de Ruh."

Eens deze mensen de Ruh beginnen krijgen, zullen ze allemaal zeer snel Sahaja yogi's worden en het kan zijn dat je dan moet .... [applaus]

Er zijn zo veel soefi's in de hele wereld en we gaan hun adressen noteren en hen ontmoeten; dan zullen jullie misschien een andere grote tent nodig hebben, tweemaal, driemaal zo groot denk ik. Als de mensen van Delhi zich niet laten afschrikken door grote formaten, denk ik dat we het opnieuw alleen in Delhi zullen doen. In deze tijden, verkeert Delhi ook in een toestand van beroering en we zouden hier moeten zijn om vrede te brengen, het tot rust te brengen, wijsheid te geven aan die mensen die verondersteld worden aan het hoofd te staan. Het zal werken, het zal zeker werken. Met al deze Sahaja yogi's die zo'n mooie vibraties uitstralen. Kijk, boven jullie hoofden beweegt dit doek de hele tijd op en neer, hoewel er buiten geen wind is, de bladeren staan stil, maar vanuit jullie hoofd, zie je, bewegen jullie dit alles. Ik ben dus zeker dat deze vibraties verkoeling en vrede zullen brengen aan de politici en de mensen die aan het roer staan.

In de huidige omstandigheden, terwijl er in de hele wereld zoveel zaken gebeuren die onzekerheid voortbrengen, laat ons zeggen dat er in Rusland onzekerheid is, in Bosnië is er onzekerheid, in Engeland is er recessie, in Amerika is er recessie, in Spanje is er recessie, iedereen lijdt onder de gevolgen van een soort extreem gedrag dat ze aannamen. Ik ben er dus zeker van dat de polariteit die ze nu zien, verbetering zal brengen in hun houding tegenover materialisme en ik ben er zeker van dat er een evenwicht zal komen.

Met jullie goede wensen, met jullie gebeden, zal deze wereld zo mooi zijn, zo betoverend dat in de geschiedenis de mensen zullen beschrijven dat de wereld zelf een lotus werd, vervuld van de geur van goddelijkheid. Jullie zijn de bloembladen, jullie zijn de kroon, jullie zijn de kleur, jullie zijn de schoonheid, jullie zijn de pollen van die mooie lotus die mijn visie van deze wereld is.

Vandaag hoop ik dat jullie allemaal zullen beslissen om voor Sahaja Yoga te werken, om Sahaja Yoga te verspreiden en ook voor jezelf te werken. Het enige gevaar is dat men het ego niet zou mogen toestaan de overhand te nemen. Dat is het enige paard. Als je zelf kan rijden en het paard niet toelaat met jou te rijden, dan zal je zeer snel vooruitgaan, op een mooie manier. Zo ben ik er zeker van dat Sahaja Yoga zich zal verspreiden. Bij elke verjaardag moeten we een gelofte afleggen. Ik weet niet welke gelofte ik zou moeten afleggen. Mensen vertelden me dat ik niet zo hard zou mogen werken, ik werk zeer hard, maar ik heb de gelofte afgelegd dat ik dubbel zo hard zal werken.

Op dezelfde manier moeten ook jullie, jullie allemaal, vandaag de gelofte afleggen dat we voluit zullen gaan in ons engagement om voor Sahaja Yoga te werken. We zullen er aan denken. Er zijn wetenschappers die boeken zouden moeten schrijven, er zijn dokters die boeken zouden moeten schrijven, men zou moeten schrijven, rondgaan, met collega's praten, vergaderingen organiseren, seminaries met de collega's. Er zijn architecten en mensen in andere beroepen die hun collega's zouden kunnen bijeenroepen en hen realisatie geven. Zelfs de mensen die te maken hebben met financiën zouden Sahaja Yoga moeten beoefenen. Het is zeer belangrijk want financiële problemen kunnen alleen door de goddelijke kracht opgelost worden. Niemand anders kan het oplossen.

Iedereen in deze wereld, of het nu gaat om wetgeving of een ander gebied, iedereen zou Sahaja Yoga moeten beoefenen en ook creatief werk moeten doen. Ook moet je Sahaja Yoga brengen naar je omgeving, naar dorpen, steden, waar het ook mogelijk is, waar je het ook kan organiseren je moet Sahaja Yoga overal verspreiden.

Wat genezing betreft, raad ik jullie aan om niemand aan te raken. Gebruik alsjeblieft alleen mijn foto. Zo zal je meer Sahaja yogi's krijgen en minder zieke mensen. Alle mensen zullen ook genezen worden en ze zullen allemaal Sahaja yogi's worden. Ook op het gebied van landbouw hebben we iets gedaan, maar in de landbouw kan veel gedaan worden. Men zou contact moeten leggen met de regering en hen vertellen wat er in de landbouw kan gebeuren. Je kan ook een groep vormen en hen gaan vinden en vertellen hoe Sahaja Yoga in de landbouw kan helpen.

We moeten onze kinderen helpen. We moeten voor hen zorgen want jullie weten wat voor een toekomst hen omringt, wat voor een atmosfeer op hen afkomt, zelfs in India. We moeten er dus voor zorgen dat onze kinderen degelijk opgroeien in de sahaj cultuur. Het is zeer belangrijk want zij zijn de Sahaja yogi's van morgen. Zoveel van hen zijn gerealiseerd geboren, We moeten hen dus degelijk opvoeden en we moeten van hen aala maken, aala darza, Sahaja yogi's, zoals het in de Qawwali[17] beschreven wordt.

Ons gezinsleven is ook zeer belangrijk. Het is schokkend te zien hoe het gezinsleven vandaag een soort van stompzinnige zaak wordt. Niemand begrijpt het belang ervan. In Sahaja Yoga moeten we dat begrijpen. Kleine ruzies, conflicten, zou men moeten stoppen. Hardvochtigheid moet gestopt worden, wreedheid moet gestopt worden en er zou een goede verstandhouding moeten zijn om te beginnen tussen man en vrouw, zodat er samenhorigheid is en de kinderen ook die samenhorigheid zien en ervan genieten.

In onze kleding, in ons leven, moeten we waardig en fatsoenlijk zijn, ons lichaam respecteren. Het is zeer belangrijk. We zouden moeten dragen wat ons past, in welk land we ons ook bevinden. Ik bedoel, stel je voor dat in een warm klimaat iemand een driedelig pak wil dragen, wat zal er met hem gebeuren? Wat ons ook maar past, wat ook maar past bij onze cultuur, men zou moeten proberen waardige kleding te dragen, traditionele kleding. Vooral voor vrouwen is het zeer belangrijk kleding te dragen die hen er waardiger doet uitzien.

Een ander punt dat ik ook zou willen duiden, is dat dames in het bijzonder, zouden moeten lezen, ten minste kranten. Als je aandacht komt op de problemen van deze wereld, dan is dat zeer efficiënt want je weet dat je aandacht werkt als ze actief is. Gebruik dus je aandacht. Je ziet de kranten, je kijkt -ik weet dat het soms verschrikkelijk is- je kan een bandhan geven, maar je moet zien wat en waar er iets gebeurt, het is zeer belangrijk. De mannen zouden niet alleen sensationele zaken mogen lezen, lees over iets wat gebeurt en denk ook aan wat de oplossing kan zijn. Hoe kunnen jullie als Sahaja yogi's helpen, op een collectieve of individuele manier. We moeten de vele problemen van deze hedendaagse wereld oplossen.

Men zou ook goede boeken moeten lezen goede films bekijken en erover reflecteren. Blijf alert. Er zijn veel mooie gedichten die ik recent gelezen heb die komen van mensen waarvan ik nooit zou verwacht hebben dat zij gedichten zouden schrijven, mooie, hoogstaande gedichten. Deze gedichten gaan we dus ook samenbrengen. We gaan alle mirakelfoto's samenbrengen van overal. Ze trachten het nu te systematiseren. Als jullie nu in dit systeem allemaal spontaan kunnen meehelpen, dan zou dat een geweldige prestatie zijn want tot hiertoe zijn we nog niet in staat geweest al deze data te verzamelen en samen te brengen.

Het beste is dat jullie allemaal zouden mediteren. Jullie moeten allemaal mediteren. Alleen in meditatie ben je in het heden en groei je in je spiritualiteit. Ik heb het al dikwijls gezegd, maar de mensen doen het gewoon niet. Als je ongeveer tien minuten kan mediteren voor je gaat slapen, dan zal het je al veel helpen, zonder twijfel. We groeien echt snel. Ik weet onmiddellijk of deze man mediteert, de manier waarop hij veranderd is. En dan, eens je eraan gewoon wordt, zal je het nooit meer opgeven. Het is een zeer eenvoudige meditatie. Je neemt een voetbad of zoiets en ‘s morgens zou je je ego moeten shoebeaten dat is alles. Het is niet dat je een lakh japas[18] of zoiets moet doen. Niets van die aard. Het is zeer eenvoudig. Maar dit moet je voor jezelf doen, om jouw zelfrealisatie en je groei naar goddelijkheid te respecteren.

We hebben veel voordelen ten opzichte van anderen. Maar één ding moet ik je zeggen,  mensen die niet geneigd zijn om te zoeken, spreek hen alsjeblieft niet over Sahaja Yoga. Verspil je energie niet aan zo'n mensen die discussiëren en argumenteren, want er kan niet veel gediscussieerd worden. Vergeet ze en laat ze. Ik zal voor hen zorgen. Blijf bij eenvoudige mensen, goede mensen, die de waarheid zoeken. Ik wil niet dat je je nek breekt met deze mensen die alleen geloven in discussie, argumenten en shabda jaal.

Vandaag manifesteert de sahaj cultuur zich zodanig dat, eens de mensen jullie zien, ze onmiddellijk weten dat er iets speciaal is en dat er unieke kwaliteiten aanwezig zijn die je zelden bij normale mensen vindt. Je zou moeten begrijpen dat al deze zaken spontaan van binnenuit tot jou gekomen zijn, maar je moet ze behoeden en je zou er nooit verlegen over mogen zijn. Je zou nooit verlegen mogen zijn over je deugden. En wat mensen ook proberen zeggen dat je beter dit of dat doet, als het verkeerd is, zou je het nooit mogen doen. Je moet gewoon zeggen: "Ik wil dat niet doen." Want nu ben je zeer sterk en jij moet mensen leiden en mensen moeten jou niet leiden. Mode mag jou niet leiden, maar je moet mode creëren. Je moet een weg voor hen creëren. Het is niet zo dat jij moet lopen op de weg die zij hebben gemaakt. Probeer te begrijpen dat jouw eigen persoonlijkheid ligt op een niveau van waar je zoveel subtiele dingen kan zien die anderen niet zien en je bent zo krachtig en dan moet je automatisch hun leiderschap overnemen. Neem geen ideeën van hen over en wees niet bang als ze proberen je iets te zeggen tegen jezelf of tegen Sahaja Yoga. Wees zeker van jezelf. Heb vertrouwen. Zo gaat het uitwerken.

Nu ben ik gewoon een vrouw en een huisvrouw, maar ik was zo zeker over Sahaja Yoga dat het uitwerkte. Ik moest als het ware niet denken of ik het wel of niet zou doen. Ik begon er gewoon mee. Hoewel het in de familie niet zo gerespecteerd werd, er niet zodanig mee akkoord gegaan werd, het geeft niet. Ik begon zelf met de hele zaak, ik werkte het alleen uit, want ik had volledig vertrouwen in de waarheid, dat als ik voor de waarheid stond, ze mij zou helpen en al diegenen die naar mij toe zouden komen. Het gebeurde.

Voor jullie zou het dus helemaal niet moeilijk moeten zijn. Jullie zouden allemaal eerst en vooral moeten zien dat je geen geconditioneerde persoon bent en dat je geen ego hebt en dan zou je aan de slag moeten gaan en je zal er versteld van staan hoe de dingen uitwerken.

De puja van vandaag is zeer kort. Daarom gaf ik jullie een lange lezing. Er zijn zoveel dingen die ik jullie niet kan vertellen op deze korte tijd maar als je gaat zitten, kan je er gemakkelijk zelf één, twee, drie, vier, vijf, zes, zeven, acht maken.

Zet er nu je aandacht op, op zo'n manier dat jij de organisator bent. Wat zou je dan moeten doen? Wat kan je doen? Wat ga je bereiken? Probeer het alsjeblieft en het zal uitwerken. Jullie kunnen het allemaal doen. Ik denk dat het beste is een dagboek voor jezelf te maken en daarin neer te schrijven wat je gedaan hebt, hoeveel mensen je zelfrealisatie gegeven hebt, hoeveel er genezen werden, wat je erover denkt. Als er nu geen dagboek is, dan kunnen yogi's zeggen: "Moeder, wij hebben geen dagboek, we zullen dus morgen starten." Neen, je begint er vandaag aan.

Het enige probleem met Sahaja yogi's is dat zij de zaken wat licht opvatten. Dat is natuurlijk hun karakter. Maar niet met Sahaja Yoga. Andere zaken kan je licht opvatten. Als iemand tegen je roept, als iemand kwaad op je wordt, zelfs als iemand je slaat, neem het dan licht op. Het geeft niet, het maakt voor jou geen verschil  want je bent de Spirit. Niets kan de Spirit vernietigen. ‘Nainam Chidanti Shastrani.' Maar als het over Sahaja Yoga gaat zou je houding anders moeten zijn. Als je aan de ene kant ontspannen bent, dan moet je aan de andere kant dynamisch zijn en daarmee breng je de theorieën van Sahaja Yoga naar voor, als je met mensen moet praten, als je een persconferentie moet organiseren of wat je ook wil doen. Op welk niveau je het ook wil uitwerken, maak alsjeblieft een degelijk plan en doe het gewoon. Het zal allemaal uitwerken. Ik ben er zeker van dat het zal uitwerken.

Met al deze ideeën die ik heb, jullie hebben er veel meer en ik hoop dat we er volgend jaar de manifestatie van zullen zien. Ik hoop dat veel mensen boeken zullen schrijven zoals U. C. Rai dat heeft gedaan. Ik ben er zeker van dat elke dokter boeken kan schrijven. Dokter U.C. Rai heeft het alleen gedaan. Alles heeft hij alleen gedaan. Hij heeft het zo mooi uitgewerkt. Iedereen kan een boek met zijn ervaringen publiceren, met hun begrip van Sahaja Yoga, wat Sahaja yogi's ook zal helpen. Maar het zou een eerlijk, zeer eerlijk boek moeten zijn. Ik ben er zeker van dat zo'n boek erg gewaardeerd zal worden in Sahaja Yoga en we zouden zo'n boeken ook graag publiceren.

Al diegenen die zulke ideeën hebben zouden een inspanning moeten doen om nieuwe boeken te creëren, nieuwe ideeën, nieuwe creaties. Dat is zeer belangrijk want in deze moderne tijden willen mensen iets nieuws doen, iets ongewoons. In deze omstandigheden ben ik zeker dat jullie het allemaal zullen uitwerken. We moeten dus voortdurend aan Sahaja Yoga denken en eender welke ideeën die er in ons opkomen, neerschrijven, en deze kunnen dan netjes samengebracht worden om een mooi boek over Sahaja Yoga te maken. Vrouwen hebben ook zo veel gelegenheden om vanalles voor Sahaja Yoga te doen.

Het is een zeer geschikt moment. Ik denk dat de Satya Yuga[19] morgen start. Zonder twijfel.

En het teken zal zijn dat nu de satya[20] zal zegevieren, vijaya[21]. Wat de mensen ook mogen proberen, uiteindelijk zal satya, vijaya zijn. ‘Satyame vijayate.’ Dit zal gebeuren en jullie zijn verantwoordelijk. Hiervoor feliciteer ik jullie En ik hoop dat jullie het engagement hebben om dat te doen.

Moge God jullie zegenen.

[1] Kali Yuga: ‘Dark Age’; de donkere tijden van (moreel) verval en vernietiging

[2] Wali: moslimheilige; heilig persoon

[3] devata: godheid; aspect van het Goddelijke

[4] deva: goddelijk of hemels wezen; godheid

[5] Kabir(a): gerealiseerde heilige en dichter die leefde in Bihar, India, in de 16de eeuw. Hij gebruikte veelvuldig sahaj termen in zijn liederen en gedichten.

[6] Brahmaan: betekent letterlijk ‘diegene die tweemaal geboren is en de brahmananda of goddelijke zegen kan voelen’. Ook: hoogste kaste in het vroegere kastensysteem in India.

[7] Saundarya Lahari: lofzang geschreven door Adi Shankaracharya, een Indiase heilige, filosoof en dichter (788-820); elk couplet is een mantra ter ere van de Moeder.

[8] bhoot: vorm van negativiteit; ziel van een overledene die nog sterk gehecht is aan het aardse leven; negativiteit die soms ons subtiele systeem binnendringt.

[9] dharma: afgeleid van Sanskriet ‘dhr’: ondersteunen. Geheel van leefregels die ervoor zorgen dat de harmonie tussen alles wat leeft gerespecteerd en ondersteund wordt; spirituele wetten die de mens(heid) op het middenpad van groei en evolutie houden; rechtschapen gedrag; de wezenlijke natuur van iets.

[10]yuga: cyclisch weerkerend tijdperk van duizend jaar; de vier tijdperken waarin de evolutie van het leven verdeeld is volgens de hindoe filosofie.

[11]sahaj dharma: dharma dat zich spontaan begint te manifesteren na de zelfrealisatie; cultuur van Sahaja Yoga

[12]Paramchaitanya: de allesdoordringende kracht van God

[13]Krita Yuga: overgangstijdperk tussen Kali Yuga en Satya Yuga; Aquariustijdperk of ‘Blossom time’

[14] soefi: aanhanger van het soefisme, een mystieke traditie die zijn oorsprong heeft in de vroege islam

[15] chador: Perzisch gewaad dat het gehele lichaam behalve het gezicht bedekt; wordt gedragen door islamitische vrouwen

[16] Ruh: ‘Heilige Adem’ uit de Koran; stemt overeen met de ‘Heilige Geest’ of ‘Sanctus Spiritus’ uit de Bijbel

[17] Qawwali: devotionele muziek van de soefi’s; muzikale traditie die meer dan 700 jaar oud is

[18] lakh japas: het herhaaldelijk reciteren van mantra’s of de namen van God; 1 lakh is gelijk aan 100000 (honderdduizend)

[19] Satya Yuga: ‘Golden Age’ of ‘Gouden Tijdperk’. De laatste van een cyclus van yuga’s of tijdperken van elk duizend jaar waarin de mensheid zijn volledige glorie bereikt; tevens het begin van een nieuwe cyclus.

[20] satya: waarheid

[21] vijaya: overwinning, zegevieren