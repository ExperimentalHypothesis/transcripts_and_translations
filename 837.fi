"The light of love", Evening before Diwali Puja, Lake of Como (Italy), 24 Ottobre 1987.

Jumala siunatkoon teitä kaikkia. Kaikki Lakshmin siunaukset, tulkoot kaikki Ashta Lakshmin siunaukset yllenne. Jumala siunatkoon teitä. Haluan nähdä heidät kaikki. Pimeällä tarvitsen näitä, en päivällä. Tänään olemme tulleet tänne viettämään suurta Deepavali-juhlaa, joka tarkoittaa valojen rivistöä, tai valojen juhlaa. Joku voisi kääntää. Silloin juhlittiin myös Shri Raman kruunajaisia, eli symbolisesti juhlittiin kuningaskunnan perustamista, jolla on hyväntahtoinen hallinto. Tänään näen teidät kaikki täällä edessäni kuin valot. Ja näiden valojen kanssa Deepavalia voidaan todella viettää, koska näen näiden silmien välkkeen, tuikkeen silmissä, joka tulee sisällänne olevasta valosta. Lamppuun laittamme jotain pehmeää, kuten gheetä, jotain hyvin lempeää ja pehmeää, joka on sydämemme rakkautta.

Se palaa antaen rauhoittavaa rakkauden valoa muille. Henkilö, jolla on tällainen rakkauden valo, rakastaa myös itseään, ja säteilee rakkautta muille. Olen kuullut tavoista, joilla ihmiset ovat piinanneet itseään tullakseen pyhiksi. Sahaja-joogien ei tarvitse millään tavalla piinata itseään. Jotta he voisivat olla kirkkaampia valoja, heidän täytyy olla täynnä rakkautta. Ja mistä he saavat tällaisen rakkauden? Voitte sanoa, että se tulee Minulta, se on totta, mutta puun mahla virtaa joka paikkaan, ja kaikkien puun osien täytyy elää yhdessä. Jokainen lehti, joka haluaa eristää itsensä muista, kuolee. Eli kollektiivisuus saa teidät kasvamaan. Kaikki sellainen ajattelu, joilla pidätte itsenne ulkopuolella, tai pysyttelette erossa muista, tai pidätte kotinne erillään kollektiivista, saattaa olla vaarallista.

Kodit voivat olla erillään, mutta niiden pitää olla kaikkien sahaja-joogien koteja. Kuka tahansa sahaja-joogi, joka tulee taloonne, on sen omistaja. Pitäisi kehittää itselleen sellainen tunne, että kun vie valon yhdestä huoneesta toiseen, ei sano: "Tämä on minun huoneeni, joten annan sille valoa, mutta jos menen toiseen huoneeseen, en anna valoa.” Valo on täysin kiintymätön. Jos ette pidä huolta valostanne, se sammuu. Teidän täytyy pitää huolta siitä siihen saakka, kunnes se on asettunut palamaan kunnolla. Kun se on asettunut kunnolla, silloin olette vahvoja sahaja-joogeja. Silloin ihmiset näkevät valon kasvoillanne. Silloin valo tulee esiin heidän elämässään. Jos tähän valoon koskee sormellaan, se polttaa. Mutta rakkauden tuli ei polta koskaan.

Se poistaa kaiken pahan. Se torjuu, ja kääntää teidät pois kaikesta väärästä. Se on kärsivällinen, ja karkottaa pois pimeyden. Pimeyden sekä sisältä että ulkopuolelta. Diwali-päivää on erityisesti tarkoitettu juhlia valoilla päivänä, jolloin Lakshmi syntyi. Laksmihan nousi ylös merestä, ja vielä nykyäänkin Lakshmia on runsaasti meren pohjassa. Mutta jos ei ymmärrä Lakshmin todellista merkitystä, silloin se saa aikaan pimeyttä, ja Lakshmi häviää. Jos esimerkiksi joku saa paljon rahaa: hän rakentaa heti huippuhienon baarin kotiinsa. Sitten hän kutsuu ystäviään drinkille. Hän juo heidän kanssaan ja huomaa yhtäkkiä, että Lakshmi on kadonnut.

Siellä, missä on viiniä, siellä on pimeyttä. Tämä pimeys, jonka tuotte Lakshmin mukana, saa Lakshmin katoamaan. Koko maailmankaikkeus, koko kosmos on niin tarkkaan laadittu, että jos tekee jotain väärää yhdellä laidalla, se vaikuttaa kaikkeen. Kaikki on yhteydessä toisiinsa, kuin jos yksi lamppu sammuu, niin muutkin sammuvat. Sahaja Yogassakin voi tapahtua siten, että jos joku valaistunut henkilö yrittää olla ilkeä ja yrittää aiheuttaa ongelmia, hän voi tehdä muistakin negatiivisia. Alussa tällaista tapahtui hyvin usein, eli yksi huono omena voi pilata koko korillisen. Mutta korillinen hyviä omenia ei pysty parantamaan yhtä huonoa. Yksi Hitler sai aikaan monia Hitlereitä. Mutta kun te olette kasvaneet ja vakiintuneet Sahaja Yogassa, silloin yhden pahan ihmisen täytyy joko paeta tai parantua. Sellainen ihminen pakkaa itse tavaransa ja lähtee.

Mutta pääjoukon, ihmisten, jotka ovat kasvaneet ja kypsyneet, tulee pitää huolta kypsyydestään ja puolustaa sitä. Tämäkin on yksi valon muodoista. Jos on paljon valoja, niin kuin tässä, ja yksi niistä sammuu, se ei haittaa, koska on niin paljon muita, samanlaisia. Mutta jos on yksikin valo, joka on riittävän kypsä, ja vaikka kaikki muut sammuisivat, se ei haittaa. Niinpä ihmisten, jotka ovat puoliksi sahaja-joogeja, tai neljäsosaksi, täytyy ymmärtää, että heillä ei ole merkittävää osaa Sahaja Yogassa. Jokaisesta on tultava täysin kehittynyt sahaja-joogi. Silloin sillä on suuri merkitys, jos sellainen joogi on sairas, tai hänellä on ongelmia, kaikki enkelit ryntäävät auttamaan heitä. Tänään on erityinen päivä, jolloin juhlimme Jumalan valtakuntaa maan päällä. Kuten meillä on tapana rukoilla: "Tulkoon Sinun valtakuntasi maan päälle". Ja se on tullut tänään tälle vuorelle.

Olemme täällä juhlimassa tätä Jumalan valtakunnan tulemista, niin kuin olemme rukoilleet iät ja ajat! Jumalan valtakunnan siunaus on se, että saatte upottautua iloon. Iloon, jolla ei ole kaksijakoisuutta, kuten onnellisuus ja surumielisyys. Se on absoluuttisuuden kokemus. Ja tämä ilo on riittävä; ette tarvitse ruokaa, ette tarvitse unta, ei ole väliä missä olette, olette täysin uponneena iloon. Surumielisyydelle ei ole tilaa, sellainen ei sovi sydämiimme. Italialaiset tunnetaan melankolisuudestaan, mutta nyt näen heidän kaikkien olevan niin iloisia, että kukaan ei usko, että he ovat voineet olla melankolisia joskus aikoinaan. Sen lisäksi he antavat niin paljon iloa muille. Esityksen pitäisi avata kaikkien eurooppalaisten silmät näkemään, kuinka he näyttämöllä lauloivat lauluja Minulle, ja koko yleisö taputti ja nautti esityksestä. Sillä italialaiset ovat hyvin nöyriä.

Ja nöyrät pääsevät Jumalan valtakuntaan, eivät ylimieliset. Heidän on mentävä helvettiin päästäkseen eroon ylimielisyydestään. On todella hienoa, että vietämme Diwalia täällä, paikassa, jossa ihmiset ovat nöyriä, ja heillä on oikeus olla iloisia. Heillä on oikeus Äitiinsä, heillä on oikeus pyytää mitä tahansa he haluavat. Sitä antautuminen on. Nöyrä ihminen on sellainen, jolla ei ole egoa. Egon ja ehdollistumisiemme polttamiseen meillä on juhla nimeltä Holi. Mutta nyt meillä on uusi juhla, jossa juhlitaan laulamalla ilon lauluja, ja vain ilon lauluja. Tänä Diwalina toivokaamme, että moni ihminen putoaisi ilon valtamereen, ja ilon valtameren on laajennettava rajojaan, rantojaan. Meri ei tee koskaan niin, mutta sahaja-joogit voivat tehdä sen, koska heillä on rakkauden valtameri sydämissään.

Toivotan teille kaikille onnellista Diwalia sillä tavalla, että jokainen sahaja-joogi sytyttää lisää valoja, pitäisi sytyttää ainakin sata valoa tänä vuonna. Voitte puhua Sahaja Yogasta jokaisen tapaamanne henkilön kanssa. Mutta ei Minusta. Sitten myöhemmin, pikku hiljaa. Toivon, että te kaikki nautitte Diwalista täällä ja saamme aikaan valtameren, joka laajenee, kasvaa ja ottaa mukaansa yhä enemmän ihmisiä tähän iloitsevaan joukkoon. Tänään en halua pahoitella sitä, että tulin tänne myöhässä, koska se ei ole hyvä näin iloisena päivänä. Odottamisella on oma roolinsa – odottaminen antaa toisenlaisen arvostuksen tapaamiseen. Jumala siunatkoon teitä kaikkia. Voisimme jatkaa musiikilla...