16 července 1995
Guru Púdža
Campus, Cabella Ligure (Itálie)

Guru púdža: Pozorujte svou mysl a pozornost, (nekontrolováno), 16.7.1995, Cabella, Itálie

Dnes je velmi důležitá Guru púdža, protože jsme završili dvacet pět let Guru púdží. Je také nesmírně krásné vidět tolik sahadžajogínů, kteří dosáhli opravdu velkého kalibru. Jde o pochopení toho, co je Sahadža jóga. Nyní cítím, jak jedinečný objev to je, že lidé, kteří hledali pravdu, ji našli a že ji teď plně absorbovali do svého centrálního nervového systému. Ano, na některých místech je to těžké vysvětlit, jak se to stalo, jak se to vypracovalo a jak jsme za těch 25 let dokázali uskutečnit takové rozšíření Sahadža jógy. Cítím, že nejdůležitější je, abyste všichni věděli, že čím stromy rostou výše, i jejich kořeny musí růst mnohem hlouběji a musí se rozšiřovat. Když se tak nestane, strom nebude možné podporovat jen od Matky Země. Kořeny tedy rostou ve vašem vlastním životě, ve vašem vlastním srdci. Když říkáme, že jsme se stali svým vlastním guruem, měli bychom se skutečně snažit zjistit skrze naši introspekci: jsem svým guruem nebo ne? Protože dříve byla na jedné straně vaše mysl, a srdce bylo na druhé, a vaše pozornost byla zas v jiné dimenzi. Takže tyto tři věci ve vás utvářely zmatek. Když rozumíte lidské bytosti, pak budete překvapeni, nakolik tyto tři věci v člověku působí odděleně. A někdy spolu bojují. První je váš intelekt a vaše mysl, druhé je vaše srdce, vaše pocity, vaše emoce a třetí je vaše pozornost. V dnešní moderní době je zmatek mezi nimi nejhorší, protože máte pozornost neustále zaměřenou na vše vnější. Možná směřuje ke krásným věcem, ke krásným ženám nebo pohledným mužům nebo ke všem možným způsobům, jak plýtvat svou energií. Taková pozornost je pak naprosto jako kůň, který si volně pobíhá. Takovou pozornost nemůžete ovládat. A tato pozornost si skáče od jedné věci k druhé. Je to jakási móda, je to jaksi populární udržovat pozornost neustále v pohybu. Pak tato pozornost, která by měla být neustále zaměřena na Božské, směrem k Všemohoucímu, je úplně promarněna. Taková pozornost nerozvíjí své vlastní kořeny. Nejprve je u sebe potřeba poznat, kam vám pozornost směřuje. Co ve vás vyvolává chuť starat se, zajímat se o něco, vyhledávat to. Víte, problémy s pozorností pochází z nejrůznějších věcí. Může to být tím, že jste byli vychováni bez kontroly, může to být vaším vzděláním, může to být atmosférou, ve které žijete nebo to může být vaším vlastním egem nebo podmíněnostmi. Takže tato pozornost je napadána všemi těmito vnějšími energiemi nebo negativními silami a zaplétá se do nich jako se řeka, která míří k oceánu, může ztratit v pustině. Stejným způsobem je tato pozornost, která musí směřovat k Božskému, promarněna, ztratí se. Taková slabá pozornost vás nemůže přivést k Božskému. Nakonec zjistíte, že veškerá pozornost byla zcela pohlcena nebo rozprášena kvůli nesmyslům, které se dějí. Bohužel nebo naštěstí jste se narodili v této moderní době a v dnešní moderní době, jak víte, panují velmi chaotické podmínky. V těchto chaotických podmínkách nevíte, co je správné a co špatné. A existují nejrůznější pokušení, která mohou odvádět vaši pozornost a mohou energii vaší pozornosti zredukovat. Platí to nejvíce pro velmi pravostranné lidi. I levostranní mohou být velmi ovlivněni. Jak víte, pravostranní nakonec dosáhnou extrémního sucharství, svéhlavosti a agresivnosti. Veškerá jejich pozornost směřuje k agresi, zatímco lidé nalevo se jen oddávají svým rozmarům, touhám a lákadlům. Obě strany mohou promarnit pozornost, přičemž pozornost je ta nejdůležitější. Ta nejdrahocennější věc je vaše pozornost. Jenže pozornost nedokáže ovládat člověk, který má slabou mysl nebo slabé srdce. Vezměme si například velmi inteligentního člověka. Zaměří veškerou pozornost na to, jak upoutávat pozornost ostatních. Nevím proč, ale je to určitý paradox. Člověk, který má sám v sobě tolik agresivity a to všechno, se snaží být velmi milý, velmi hodný k lidem, aby udržel dobré vztahy nebo by se dalo říct, že se bude k lidem chovat dobře proto, aby mu věnovali pozornost. Je to velmi subtilní. Ani si neuvědomují, že to dělají. Že toto dělají jen proto, aby připoutali pozornost druhých. Proto jsme viděli, že v této moderní době lidé dělají tolik hloupostí, jen aby upoutali pozornost druhých. Většina moderních výstřelků byla vytvořena tak, aby byly dostatečné hloupé, že jim lidé budou věnovat pozornost. Samozřejmě, sahadžajogíni takoví nejsou. Chci jen poukázat na to, jak musíte být v moderní době opatrní, abyste se nesnažili upoutávat pozornost druhých. Na místo toho jste to vy, kteří musí věnovat pozornost druhým velmi subtilním způsobem bez jakýchkoli očekávání, že když někomu věnujete pozornost, on by měl mít pozornost na vás. Jedná se o velikou potíž, které jsem si všimla i v Sahadža józe. Lidé se snaží stát velmi populárními nebo velmi významnými nebo v něčem zcela vynikat, aby předvedli, že jsou něco víc než ostatní. Člověk, který je skutečně spojen s Božským, se vůbec nezajímá o to, jestli mu lidé věnují pozornost. Naopak, pozornost takového člověka je automaticky na druhých, což je velmi, velmi subtilní, velmi jemné. Nebudete schopni poznat, že pozornost takové osoby ale působí a působí krásně. Musíme pochopit, že jsme teď dorazili do říše Božského. Jsme v Božím království a jsme božskými lidmi. Jsme velmi mocní, ale když promarníme svou pozornost, staneme se velmi, velmi slabými. Je snadné mít pocit, že jsme sahadžajogíni, že jsme dali realizaci tolika lidem nebo že jsme tolika lidem pomohli. Jste-li si toho takto vědomi, vězte, že ještě nejste plně vyvinutí sahadžajogíni. Neměli byste si být nijak vědomi toho, co děláte nebo co činíte. Není třeba se ničím chlubit nebo to proklamovat. Cokoli jste mohou všichni sami uvidět. Ale ani tato touha není nutná, protože vše děláte jen pro spokojenost vlastního Ducha. Takže když se dostaneme k srdci, tak v srdci sídlí Duch, jak dobře víte. Když je to tedy srdce, které musí řídit mozek, což lze, pak se stanete ničím jiným, než zdrojem lásky a soucitu. Říkám, zdrojem. Nenárokujete si od nikoho nic. Neříkáte: „Udělal jsem pro vás tolik, a co děláte pro mě vy? Jak to, že já se vám věnoval v tolika ohledech a vy na mě zapomínáte a nic pro mě neděláte?“ Takže pokud existuje očekávání něčeho na oplátku, pak musíte vědět, že to vaše mysl vám dává tyto pohnutky a pracuje tímto směrem, že: „Zaměř svou pozornost na to, kolik ti ten druhý dal lásky v porovnání s tím, co jsi ty dal jemu.“ Je to velmi subtilní. Tedy v Sahadža józe byste sami sebe měli teď vnímat jen jako zdroj lásky, která prostě plyne. Když je to tak, pak neříkáte, že musíte mít to či ono, nebo musíte dosáhnout tohoto cíle nebo se tím a tím stát. To už není. Jakmile se stanete tím zdrojem, jak byste se měli ještě něčím stát? Potíž je v tom, že ti, kteří přijímají ze zdroje, chtějí dostat něco na oplátku nebo být jaksi rozpoznáni. Míříte-li subtilně tímto směrem, vaše mysl je v tom velmi zručná. V Sahadža józe máme velmi chytré a inteligentní lidi, ale na takovou mysl si musíte dát velký pozor, protože taková mysl vás může podvést. Zeptejte se tedy své mysli: „Proč jsi v Sahadža józe? Co je cílem tvé Sahadža jógy?“ Postupně ta mysl ztichne. A pak se sami sebe musíte zeptat: „Po čem teď toužím? Co chci? Čeho chci dosáhnout? Proč jsem v Sahadža józe?“ Po položení této otázky zjistíte, že se prostě rozpustíte, stanete se bezmyšlenkovým, protože už nezbyla žádná touha. Nezůstaly ambice ani rivalita. Všechny tyto vlastnosti se vztahují k mozku, nebo by se dalo říci k intelektu, který vás činí soutěživými a také žárlivými. Takže žárlivost je také produktem této soutěživosti, protože když soutěží dva nebo více lidí a vybere se jen jeden, ostatní žárlí. Myslím tím, že místo, abychom byli potěšeni: „To je dobře, jeden z nás už se stal někým, měli bychom se tím tolik těšit!“, naopak, ti druzí lidé žárlí: „Proč se jím stal? Kým je? Kdo si myslí, že je?“ Pak jdou dál. Ne vy (sahadžajogíni), ale obecně v tom lidé zajdou dále a chtějí této osobě ublížit. V Sahadža józe jsou lidé také někdy velmi ustaraní a vyděšení. Není třeba mít obavy nebo strach, protože jste se stali sahadžajogínem a guruem. Nikdo se vás nemůže dotknout. Každý, kdo se vás pokusí dotknout, tak či onak padne. Samozřejmě, já nic takového nedělám. Ale právě jsem slyšela, že v Turecku byly dvoje noviny proti Sahadža józe, psaly nejrůznější nesmyslné věcí. Takže manažer prvních novin měl nehodu a zemřel. To jsem neudělala já. Šéfredaktor a zástupce druhého deníku byli zabiti, byla jim podříznuta hrdla. Samozřejmě jsem to nebyla já. Určitě za tím stáli fundamentalisté nebo tací. Neměli byste si dělat starosti, že vás někdo kritizuje, co o vás řekli, protože musíte chápat, že jsou slepí. Jsou absolutně slepí, jejich moudrost nedozrála. Pro ně je nemožné Sahadža jógu pochopit. Jdou na určitou úroveň a pak se zastaví. Nemohou jít dál, protože to rozpuštění vaší bytosti, jak jsem řekla, že: „Kapka se stává oceánem“, je obtížné, obzvláště na Západě, kde je tolik možných představ ohledně vlastní identifikace a vlastní osobnosti. Je to tedy opět takový paradox, protože nechceme, aby se lidé oblékali nedůstojně, nebo aby se chovali neslušně. Slušnost je velkou součástí Sahadža jógy. Někdo se zeptá: „Matko, když říkáte úplně se rozpustit, tak proč bychom měli mít tuto důstojnost? Proč by nám mělo záležet na důstojnosti?“ Dobře, tato otázka je dobrá. Zde je odpověď. Předpokládejme, že vložíte kapku špíny do oceánu, pak se oceán může stát znečistěným. Když tam dáte jed, celý oceán se může stát toxickým. Stejně tak, co se nehodí do oceánu této Božské moci, by se nemělo dělat, protože jinak ho znečišťujete celý. Máme zkušenosti. Měli jsme sahadžajogíny, kterými byli i lídři a chtěli se chovat divně, a celý kolektiv byl pak zkažen. Jediný člověk, který není dobrý, může rozbít celou kolektivitu. A když je k tomu ještě lídrem, pak je to ještě horší. Musíme tedy pochopit, že když se stáváte kapkou oceánu, tento oceán je čistým oceánem lásky. V něm byste neměli udělat něco, co způsobí znechucení, frustraci, nebo dokonce velmi groteskní obraz celého oceánu. Proto musíme být decentní, slušní lidé. Není to vůbec o tom, že by z vás měli být nějací pozéři, parádníci, znamená to, že musíte respektovat své tělo, respektujte se, měli byste mít úctyhodnou osobnost. Zacházet v tom příliš daleko není správné, má to být tak, abyste si sami sebe vážili. Je to velmi důležité. Pokud si nedokážete vážit sama sebe, nebudete vůbec schopni respektovat božství ve svém nitru. Celý váš postoj, váš vnější vzhled, mají být jako ozdoba božství, že lidé poznají, že jste slušný člověk. Objevily se neslušné věci a staly se rozšířenou módou. A stále se objevují, jedna za druhou, od těch podnikatelů, a vy tancujete, jak oni pískají. Když však víte, jaké oblečení byste měli nosit, co je pro vás dobré, stačí se jednou rozhodnout. Pozorností by ale nemělo být plýtváno: „Dnes budu nosit tohle sárí, zítra si vezmu tamty šaty, třetí den...“, protože i to kazí pozornost. Když je to tedy cokoli decentního, je to zcela v pořádku, budete se v tom skutečně cítit důstojně. V této moderní době, jak lze vidět, si nemyslím, že lidé mají sebeúctu. Vidíte vysoce postavené lidi, vysoko v žebříčku, dělat všechny druhy šílených věcí, jako je podvádění, mají různé vztahy s lidmi, kteří jsou v ostudném postavení. To vše se děje! Když čtete noviny, jste v šoku, jak mohou tyto elity být takové? Protože ještě nejsou dostatečně zralí, aby věděli, kde jsou, jaká je jejich role, jak by se měli chovat. Když jste dostatečně vyzrálí, víte, že když jsem žena v domácnosti, ministryně nebo premiérka, pak se tak musím chovat. Všechny tyto vnější úspěchy jim zůstávají vně, nemají je uvnitř. Ale u sahadžajogína by to mělo být absorbováno uvnitř. Musí se to vnitřně vstřebat, aby se příliš neplýtvalo pozorností. Další část, kterou je třeba zvážit, je srdce. Někteří říkají: „Matko, když naše srdce vládne hlavě, pak jsme příliš emocionální, jsme příliš připoutáni k lidem, máme jakási individuální přátelství a podobně.“ Ohledně toho musíte chápat, proč se k někomu připoutáváte. Nepochází to ze srdce. Ne ze srdce! Připoutáváte se k člověku, protože můžete mít jakýsi druh vztahu. Nebo se vám možná líbí účes té osoby. Možná se vám líbí oblečení, které ta osoba nosí. K této osobě vás přitahuje nějaká vnější charakteristika. Není to vnitřní kvalita, která vás přitahuje. Když jste například příliš připoutáni ke svým dětem, zkazíte je a ony nenaplní vaše očekávání. Ke komukoli jste připoutaní, musíte prověřit, proč jste k němu připoutáni. Jaký je důvod. V Sahadža józe jsou lidé k sobě velmi připoutaní, vím to. Ale není to z nějakého vnějšího důvodu, protože někdo je bohatý, slavný, protože se mu povedlo něco neobyčejného. Ne! Jsou k tomu člověku připoutáni, protože ten člověk je seskupením vibrací, které vám přináší klid, radost a dává vám zažít intenzivní rozpuštění vašeho bytí. To se stane, když jste plně tam. Vyprávěla jsem vám příběh dávného hrnčíře, který byl zabrán do hnětení hlíny, jmenoval se Gora Kumár. A když Námadéva, který byl krejčím a známým básníkem - oba byli básníci, přišel a viděl toho hrnčíře, který... Víte, nebylo to respektované povolání (dle kast). Pilně tam hnětl hlínu, on se na něj podíval a řekl mu: „Přišel jsem sem, abych spatřil čaitanju, abych viděl beztvaré, a tady zjišťuji, že beztvaré nabylo formu!“ Vždy říkám, že tohle je možné pouze mezi dvěma světci stejné úrovně. To, jak si jeden druhého cení, jak se vnímají. Neexistují slova pro to, co chci říct, ale to, jak cítí vzájemnost, jednotu, tu subtilní, která mezi nimi je. Takové city, když k sobě navzájem chováte, tak vězte, že jste nyní skutečně rozpuštěni a jste v oceánu radosti. A naopak ti, kteří sedí na břehu, to takto nemohou cítit. Soudí, snaží se zjistit, co je s tím člověkem špatně, že tak to není... Nikdy si nedokážou druhého člověka cenit! Oni se cítí tak, že mají právo kritizovat, odhalovat chyby druhých a že oni jsou něco víc. A ten druhý hledá chyby zas na tomhle. Takové chyby hledající společenství. A máte toho dost. Když však vidíte druhého člověka, který tam je, který je dalším svatým, cítíte takové spojení, takovou jednotu, tak spontánní cit pro toho člověka, což je naprosto čisté! Neexistuje žádné očekávání, žádná mentální aktivita, zjišťování chyb na tom druhém, žádný soud o tom, jaký člověk to je, jen se s ním cítíte sjednoceni a cítíte, že kvalita vaší lásky získala nový lesk, nový rozměr. Dostaneme se tedy k tomu, že to, čeho si na sobě budeme vážit, je čistota naší lásky. Když jste čistí, kde je čistota, k ničemu se nepřipoutáte, ale v této odpoutanosti se těšíte. V připoutanosti se nemůžete těšit, protože tam jste zaměření na tu povrchnost vztahu s druhým člověkem. Když vnímáte Sahadža jógu v širším smyslu, všichni jste velmi důležití, nesmírně důležití lidé, protože v dějinách spirituality se nikdy tolik svatých neshromáždilo. Nikdy neuvidíte tolik lidí z tolika zemí přemýšlet o božství a morálce. Je nemožné získat tolik lidí shromážděných kolem jakéhokoli tématu, kteří cítí jednotu, můžeme říci, kteří cítí ten nejvíce uklidňující vzájemný pocit. Ať už je to tam pohodlné nebo ne, zda to tam odpovídá standardům komfortu či nikoli, lidé, kteří jsou svatí, jsou naprosto šťastní s ostatními svatými a dalšími svatými lidmi. Spěchají k těm, kteří jsou svatí. Jednou mi řekli, když jsem byla v Kolhapúru: „Existuje světec, který o tobě mluví.“ Kde tedy je? Řekli: „Bydlí tam nahoře a cesta nahoru by zabrala nejméně tři hodiny. Žije jen tam a nevychází.“ Řekla jsem: „Dobře, ráda bych ho navštívila.“ Tak jsem vyrazila a začalo pršet. Ptali se: „Matko, ty nikdy k nikomu takovému nechodíš, proč k němu jdeš?“ Řekla jsem: „Ne, chci jít nahoru, jen se s ním setkat.“ Ten člověk měl síly kontroly nad deštěm, jak se říká, ale tolik a tolik pršelo, a když jsem se vyšplhala nahoru, viděla jsem ho tam sedět, jak se hrozně vzteká. Řekla jsem: „Pojďme si sednout do jeho jeskyně, protože tento člověk není v pohodě.“ Šla jsem si tedy sednout do jeskyně a on tam přišel. Nemohl chodit, protože prý jeho nohy byly zcela ochromeny vibracemi, kterých měl v sobě příliš. Tak či onak, nemohl chodit. Tak ho tam přinesli a on se usadil. První, na co se mě zeptal, bylo: „Proč jsi mě nenechala zastavit déšť? Pršelo tak silně, když jsi šla nahoru, nechtěl jsem, abys zmokla! Teď jsi tak promočená, nechtěl jsem, abys takhle trpěla, to bych ti nenabídl dobré přivítání. Udělala jsi to, abys kontrolovala moje ego? Musel jsem si vypěstovat ego, když mohu ovládat déšť, to je fakt.“ Jen jsem se na něj usmála a řekla: „Podívej, ty jsi můj syn, že? A koupil jsi mi sárí. Jenže jsi sanjásín, proto od tebe sárí přijmout nemohu, protože dharma sanjásínů je jiná. Jsem žena v domácnosti, nemohu od tebe přijmout sárí. Nechala jsem se proto schválně promoknout, abys mi ho mohl dát.“ Všechen ten hněv, všechno nepřirozené chování, všechno zmizelo. Neuvěřitelně zjihnul a říkal: „Ano, ano, jak víš, že jsem koupil sárí?“ Říkám mu: „Láska prozradí vše.“ A pak mi přinesl sárí, udělal ártí a vše ostatní. A vidíte, tohle všechno ukazuje, jak láska tak snadno překoná cokoli. Úplnými maličkostmi, když umíte vyjádřit svou lásku, jak to umí pracovat. Takových událostí bych mohla vyprávět! Především však musíme zjistit ve svém nitru: „Máme se skutečně vzájemně rádi? Skutečně cítím náklonnost a soucit k druhým, i když třeba nejsou sahadžajogíni?“ Ti, kteří nejsou sahadžajogíni, jsou vlastně slepí lidé. Měli byste s nimi mít soucit. Měli byste chápat, že tito lidé jsou tolik nešťastní, oni nemohou přijít do Sahadža jógy a stát se sahadžajogíny, jsou spokojeni pouze se svým egem. Měli bychom k nim cítit skutečný soucit. Když cítíte takový soucit, lidé vám mohou říci: „Proč plýtváte energií a děláte to a ono?“ Víte, soucit v nás ale propojuje ty tři věci, je sjednocujícím prvkem. První je vaše pozornost, první, která je podle mého velmi, velmi důležitá. Na druhém místě je váš intelekt nebo můžeme říci, vaše mysl. A třetí je vaše srdce. Všechny se určitým způsobem spojí, když máte tuto schopnost soucítit. Nehádáte se se mnou ani s nikým, ani si to nehlídáte. Soucit je vám zkrátka zcela vlastní a soucitem udržujete vztahy s ostatními. Tento soucit není předstíraný, odůvodněný nebo manévrovaný. Jen je. Existuje. V takovém soucitu odpouštíte a nesmysly si nepamatujete. Odpuštění je možné jedině tehdy, máte-li v sobě tento soucit. Jsou dokonce sahadžajogíni, kteří se mě ptají: „Matko, jak cítit lásku a soucit?“ Chci říci, že tuto otázku mi jich položilo mnoho. To prosté na tom je, že když rozvíjíte své bezmyšlenkové vědomí ve své meditaci, vědomí bez přemýšlení, pozorujete vše vědomě bez přemýšlení, když každý vztah vnímáte skrze stav bez myšlenek, pak užasnete, jak se vám dokořán otevřou brány tohoto soucitu. Bezmyšlenkové vědomí vám otevírá srdce. Ale nepromítá se do jedné nebo druhé osoby, promítá svá světla do všech stránek vašeho bytí. Všichni mají prospěch, všichni s vámi cítí božský pocit. Protože tento soucit není ani lineární, ani agresivní, prostě se šíří a vyhlazuje a zjemňuje vše, co je chaotické, co nás trápí a co nás bolí. To je to, co teď máte. Víte, tyto věci dělali svatí už dávno, ale nikdo je neměl rád a ukřižovali je. Ze žárlivosti! Protože když se někdo stal svatým, lidé mu velmi záviděli. A tak je zabíjeli, mučili a trápili. Situace nyní není tak špatná. Evidentně existují zbyteční lidé, lidé, kteří jsou skutečná monstra, souhlasím. Zapomeňte na ně! Ale celkově by náš postoj měl být: „Jsou to slepí lidé.“ Takže při pohledu na někoho, s kým možná není něco v pořádku, možná nemá dobrou povahu, cokoli, neměli byste v srdci cítit žádnou zášť, neměli byste mít o něm žádné poznámky. Můžete o tom mluvit s tou osobou, říct mu to způsobem, který vstřebá, ale neměli byste se snažit z toho dělat problém nebo jakýmkoli způsobem někoho obtěžovat nebo mučit. V Sahadža józe už jste viděli přicházet lidi, kteří dělali potíže, a kteří pro nás nemají žádnou hodnotu, oni odcházejí sami. Nemuseli jsme s tím nic moc dělat. Prostě odešli, spadli do jakéhosi komplikovaného života. Ještě teď od nich dostávám dopisy: „Máme ten či onen problém, jak to všechno mám vyřešit?“ To se děje automaticky, protože konec konců probíhá velké třídění a Božské se snaží rozhodnout, kdo je schopen přijmout jeho požehnání. Toho jediného máte dosáhnout. Proto jste přišli do Sahadža jógy, nic jiného není důležité. Jsou lidé, kteří jsou na vysokých pozicích, zítra z nich zbude prach. Jsou lidé, kteří jsou považovaní za slavné velikány, také z nich zbude prach. Tohle se okolo vás neustále děje. Každý den čtete noviny a dozvídáte se, jak se chovají. Dnes mi někdo řekl, že v novinách byla zmínka o biskupovi, který šel na diskotéku. Dovedete si to představit? Biskup na diskotéce. Co si teď lidé myslí? Musí se mlátit do čela. Co teď, když ten hlupák, kterého nazýváme biskupem, se svými tituly, jde na diskotéku? Chci říci, měl jen to, že byl respektován - i když pro něco umělého, ale teď o to přišel, konec. Protože, víte, takoví, jací jsou, sami o sobě nemají žádnou hodnotu. Žijí jen svým egem: „Jsem tak důležitý muž, jsem ten a ten, jsem biskup!“ Chodí jiným způsobem, mluví zvláštně, a najednou jak klesnou! K čemu ten stařík potřeboval jít na disko? Tomu nerozumím. Kvůli tomu způsobu života, který vede, plnou hlavu sama sebe, nikdy by ho nenapadlo, že jednou takhle klesne. Další věc, na kterou byste se měli podívat zeširoka, že neměl ponětí, proč ho lidé respektují. Nikdy nevěděl, proč ho lidé respektují nebo si toho nebyl vědom. Jinak by si to zachoval. Což neudělal. Proč musel jít do míst, která vždy odsuzoval, o kterých řekl, že je to zlo, že by se tam nemělo chodit? Ve vašem případě byste si tedy měli být vědomi, že jste sahadžajogíni. Když se stanete oceánem, to neznamená, že přijdete o vědomí, ale že se rozšířilo. Dostali jste vědomí oceánu. Nejste jako ti, které někdo zhypnotizoval, nebo jako byste neměli žádné spojení se svým já. Naopak, jste mnohem více spojeni se svým já než dříve. Když se stanete oceánem, neztrácíte svou osobnost, ale rozšiřujete ji. Stanete se někým větším. Tohle se v Sahadža józe děje. Všimla jsem si, že u mnoha lidí se tento typ osobnosti rozvíjí, vyzařuje z nich, projevují se tak. Těší mě, že to vidím během svého života. Viděla jsem lidi, kteří to takhle vedou. Když tedy cokoli děláte, ať je vaše povolání jakékoli, jakýkoli životní styl, to vše je vnější. Neměli byste ztrácet pozornost, která má směřovat k Bohu všemohoucímu. Pokud je ztracena, vy jste ztraceni. Námadéva napsal velmi krásnou báseň o chlapci, který si pouštěl draka. Drak létal a chlapec si ho hlídal. Mezitím mluvil s ostatními, jeho pozornost však zůstávala na drakovi. Pak to pokračuje, kde mluví o paní, která na sobě nosí malé dítě, u pasu, a která zároveň uklízí svůj dům. Zametá malým koštětem. Musí se pohybovat sem a tam a po úklidu má ještě další práci, ale dítě má zde. Její pozornost je tedy na dítěti, aby nespadlo, aby se mu nic nestalo. Přestože je zaneprázdněna všemi druhy práce, pozornost má na dítěti. Stejně tak vaše pozornost má být na vaší božské síle Kundaliní. Ve třetím příběhu popisuje, jak skupina žen nosí vodu z řeky. Někdy mají i tři džbány na hlavě a jdou. Při chůzi spolu mluví, vyprávějí příběhy o všem možném, ale jejich pozornost zůstává na džbánech, které vyvažují na hlavě. Stejně tak, ať děláme cokoli, naše pozornost by měla zůstávat na naší Kundaliní. Měli bychom přijít na to, co děláme. Faktem je, že máme světlo, ale toto světlo musíme vzít do všech koutů našeho života, do každého aspektu našich myšlenek, do všeho našeho úsilí. A budete ohromeni, že když si skutečně hlídáte pozornost, budete chápat, co děláte. Svou pozornost si je potřeba natolik hlídat, abyste nakonec byli překvapeni, že už pozorností nemarníte. Bez pozornosti Sahadža jógu nemůžete vypracovat. Hlavní potíží v Sahadža józe je, že vaše pozornost musí být zaměřena na Boha všemohoucího, protože jinak se nic nepodaří, váš růst neproběhne. Ano, jestli jste přišli na Sahadža józe vydělat, vydělejte si a zmizte. Jestliže jste přišli předvést své znalosti, předveďte se a zmizte. Jestliže jste přišli ukázat svou sílu a autoritu, prosím. Pak odejděte. Hodně lidí takhle odešlo, víte. A na tohle si je skutečně potřeba dát pozor, že nezkoušíte Sahadža jógu využívat na všechny tyhle hlouposti, které nejsou trvalé, které nejsou věčné. Sahadža jóga by se měla využívat pouze k očištění sebe sama, abyste se stali oceánem, oceánem lásky. Mnoho lidí má také pocit, že láska je docela obtížná, když vám tak druzí mohou ublížit nebo vás mohou zneužít. Hlavní věcí lásky je, že jestli ta láska není čistá, pak problémy vytváří. Dejme tomu, že někomu důvěřujete ohledně peněz, jinému kvůli určitému vztahu, nebo kvůli čemukoli a zapletete se do toho, nakonec zjistíte, že budete velmi zklamáni, velmi zklamáni. Ale předpokládejme, že vyjádříte svou lásku s čistotou vůči této osobě. Je to tak jemné, tak vnitřní, zabudované uvnitř vás. Je to tam, jen to musíte otevřít. Každá lidská bytost je seskupením lásky. Když se však druhých bojíme, zvláště na Západě, kde existuje tolik představ, že se bojíme toho a onoho druhu lásky a ve všem vidíme přítomnost perverze a všechny ty nesmysly. Ale v čisté lásce je jakési velkolepé světlo, které vás chrání, vede vás a zcela osvítí celý váš život. Toto světlo je vyživováno a můžeme říci, jako lampa potřebuje olej, tak právě láska je výživou pro naši duchovnost. Jste ztělesněním lásky, věřte mi, protože jste lidská bytost. Existují dokonce i zvířata, která vědí, co je láska. Víte, vím, že když milujete tygra, tygr vám nikdy neublíží. Milujete-li hada, nikdy vám neublíží. Když se pokusíte mít rádi velmi krutého a zlého člověka, on se postupně zklidní. Ublíží vám trochu, to udělá, pochopí, může být na vás zlý a dělat všelijaké věci. Ale postupně zjistíte, že vaše láska pracuje a pracuje. A nakonec je to vaše láska, která bude pro toho člověka důležitá. Předně je vaše láska skutečně oceněna nevinnými lidmi, jako jsou děti. Děti vědí, co je láska. Pokud vás spatří děti a utečou pryč, jistě je s vámi něco špatně. Viděla jsem to jednou v Japonsku, byly tam dvě cizinky, vyšňořené dámy, nevím, u kterého kadeřníka to musely být, spoustu šperků měly... Přijely s námi, víte? Vystoupali jsme se na něco podívat. Když jsme sešli dolů, stály tam děti. Ty ženy odešly už dřív. Děti se ptaly: „Kde jsou ty čarodějnice?“ „Čarodějnice?“ „Které přijely s vámi.“ - „Koho myslíte?“ „Ty, co přišly a vyděsily nás, utíkaly jsme se schovat domů. Přišly jsme ti říct, že jsou to čarodějnice.“ Tyto velmi, velmi malé japonské děti, ví: „Jsou to čarodějnice, víš, pozor na ně!“ Přitom se tak naparádily, tak vyfiknuté, načesané, aby se dostatečně předvedly, ale pro děti to byly čarodějnice, tak utekly. A když jsme přišli my, přiběhly nám říct: "Nezůstávejte s nimi, jsou to čarodějnice!" Takže úsudek nevinných lidí je ten nejlepší. Pokud jsou nevinní, jsou mimořádně dobře vybaveni posoudit, která osoba lásku vyzařuje a která ne. A ti jsou nejlepší, protože oni vás ocení nejlépe. Pochopí, že to jsou lidé určité vysoké kvality. Když však nejsou nevinní, ale mazaní, někteří jsou extrémně mazaní, to by bylo o inteligenci, to vás pak nikdy neocení. Budou si cenit něčeho, co je velmi, zcela abnormální, něco, co je z božího pohledu, z božího úhlu pohledu velmi hrubé a podivné. Takoví vás nikdy nebudou mít rádi. Nikdy, nemohou. Do určité míry snad. Nebo ne, to je jedno. Vy si musíte cenit sebe sama. Musíte si hledět toho, že vy na nikoho zlí nejste, že druhé nesoudíte, a že si na člověku vážíte všeho, čeho si na něm jako na lidské bytosti vážit lze. Funguje to. Vidíte, tohle vše se vypracovalo skrze mou lásku a soucit. Ani si nejsem vědoma, že vám dávám lásku nebo soucit nebo cokoli jiného. Ani si nejsem vědoma, že bych vám něco dala. Ani si nejsem vědoma, že jsem vytvořila tolik krásných lidí. Nejsem si toho vědoma. Prostě se to děje. Jako tento strom, který si není vědom toho, co je, ani jak vypadá. Jen existuje. Stejně tak, když se vám to stane, říkám vám, stanete opravdu zdrojem veliké radosti pro každého. Co musíme udělat pro tento svět? Co je nutné udělat pro tento svět? Lidé mluví o míru, tomhle, tamtom. Není potřeba dělat nic. Jak se stanete osobností toho druhu, vyzařujete mír, vyzařujete lásku, vyzařujete radost pro druhé. Tato síla je ve vašem nitru, protože je vestavěna ve vás. Je v potenciální podobě v každém člověku. Jediné, že se to musí dostat ven. S nákloností, sympatií to nepůjde, nýbrž s láskou a citem, který je vám vrozený. Pro tak subtilní věci, které jsou uvnitř vás, neexistují slova. Protože dosud o nich lidé nevěděli, o tom, co vám dá pocítit jednotu s ostatními. To vše, tohle všechno se vám může velmi snadno stát, velmi snadno, když pochopíte, že nejste tato mysl, nejste toto tělo, nejste tato pozornost, že jste Duchem. Pak se zamyslete: „Jsem Duch? Dobře, když jsem Duch, co dělám?“ Jakmile se stanete Duchem, cítíte: „Proč ne i ostatní?“ Z lásky a soucitu! Ne abyste se stali vůdcem nebo tak. Jen z lásky: „Když jsem to já, proč ne i ostatní?“ A právě díky tomu se Sahadža jóga tolik rozšířila a máme takové perly, tak krásné lidi, že jsem nikdy nečekala, že se to stane za mého života. To se nikdy žádnému světci nestalo, žádné inkarnaci, žádnému prorokovi. Stali jste se tedy absolutně khális (pandžábské slovo pro „dutý“), což znamená, že jste se plně vyprázdnili. Je o tom velmi krásný příběh Rádhy a Krišny, kde Rádha říká: „Proč přikládáš flétnu ke rtům? Proč ji používáš?“ Slovo 'murli' je něco tak sladkého, slovo „flétna“ není tak sladké. „Proč přikládáš tu flétnu ke svým rtům?“ Koneckonců, asi žárlila, myslím, že ano. Je to příběh, prostě příběh. Krišna odpověděl: „Proč se nezeptáš flétny?“ Šla se ptát flétny: „Proč si tě Šrí Krišna neustále přikládá ke rtům?“ Flétna odpověděla: „Víš, úplně jsem se vyprázdnila. Ve mně není nic. On mne přiloží ke rtům a lidé říkají, že hraji melodii. Je to on, kdo hraje melodii. Kde jsem já? Já tam nejsem. Jen se těším stejnou melodií, která mnou prochází. “ To je vyjádření! A pak Rádha řekla Šrí Krišnovi: „Proč neuděláš to samé jako s flétnou?“ Tak tohle musíte být, flétnou, což znamená, že uvnitř musíte být prázdní. Všechny ty maličkosti, víte, které se ve vašem životě dějí, nejsou důležité. Důležité je: „Už jste se úplně vyprázdnili?“ Řekla bych, že tady pomůže introspekce. Ten, kdo vytváří flétnu, je také ve vás. Tak ať je zde flétna, vytvořená z vás, vámi samotnými. Tímto způsobem utvoříte sebe sama, čím se máte stát. V Gítě Šrí Krišna řekl: „Átmanjeva átmane šrušta“ což znamená: „Duch je spokojen sám se sebou.“ Není to docela těžké pochopit? Jak může být Duch spokojený sám se sebou? Teď však můžete chápat, co Šrí Krišna myslel, že se váš Duch stane spokojeným sám se sebou. Pak už žádné jiné uspokojení nehledá. Hledáte útěchu ve svém Duchu, radost svého Ducha, vyhledáváte krásu svého Ducha. Vlastně ani nehledáte, protože on je sám o sobě naplněn tou radostí Ducha a může být spokojen pouze sám sebou. Hodně lidí říká: „Nejsem spokojený, víte, nejsem moc spokojený, ještě nejsem spokojený.“ Stejným způsobem může Duch říci: „Nejsem spokojený.“ Ale Duch může být uspokojen jedině Duchem. Je to jako odraz v zrcadle. Když se podíváte do zrcadla, vidíte svůj vlastní odraz. Když však zrcadlo není v pořádku, řeknu: „Nejsem spokojená s odrazem, který dostávám z tohoto zrcadla.“ Tak změníte zrcadlo, donesete si lepší zrcadlo, budete chtít získat o sobě lepší obrázek. Stejně tak Duch, který se ve vás odráží, touží vidět svůj vlastní obraz. A proto je tedy potřeba jakkoli se snažit, abyste to změnili, vyčistili a dali do pořádku skrze své meditace tak, aby byl váš Duch spokojený s Duchem. Šrí Krišna napsal Gítu tak nejednoznačným způsobem, protože byl velmi chytrý. Věděl, že lidé neumí přijímat věci přímo, tak s nimi musel mluvit tak a tak, aby pravdu různě obcházeli v kruzích a nakonec jí dosáhli. Pravda je ale velmi jednoduchá. Pravda je nesmírně prostá. Nemusíte chodit sem a tam, pořád být na nohou. Nemusíte s ničím bojovat. Nemusíte se uchylovat k tapasja (pokání), askezi, ničemu takovému. Jen se máte stát podobným flétně. Stanete se dutým. Není to těžké. Pro sahadžajogíny to není vůbec těžké, protože Kundaliní už vás dutými dělá. Není to těžké. Přesto ale zjišťuji, že se lidé odchylují. Jejich pozornost těká sem a tam. Tolik lidí mi řeklo, jak se jejich problémy vyřešily, aniž by s tím něco dělali. Ptám se: „Co jsi udělal?“ „Nic, Matko, položili jsme to k tvým Lotosovým chodidlům.“ Řekla jsem: „Vážně?“ „Ano, to je celé!“ Nebo: „Pozorovali jsme nějaký problém, stáli jsme venku a dívali se na problém a problém se vyřešil.“ I ty nejtěžší problémy, které si vzpomenete, lze vyřešit velmi snadno, protože máte síly. Vaše síly jsou velké. Jste svatí, ale více než svatí, mnohem víc, protože jste se narodili v tak nestálých časech. Předpokládejme, že máte lampu ve tmě, něco hledáte a narážíte do toho a tamtoho. Ale dejme tomu, že je to místo plné plynu, když vnesete světlo, celé se to osvítilo. Takové síly máte. Ale musíte se vymanit z toho nesmyslu „já, můj a moje“. Nevím, jak vám říct, abyste se z toho dostali. Není to jako bazén, do kterého skočíte a zase vylezete. Tak to není. Je to další druh velmi jemného porozumění, že naše kořeny musí růst. Abychom vypěstovali své kořeny, musíme jít do sebe a objevovat v sobě místa, která zaujímáme, ve kterých oblastech našeho životního stylu tyto kořeny vtahujeme dovnitř. Šrí Krišna také řekl, že strom života má kořeny v mozku a roste směrem dolů. Je to velmi zajímavé pochopit, jak kořeny prorůstají mozkem. To znamená, že váš vlastní intelekt je pokrytý jen soucitem, naprosto se s ním sjednocuje, stává se soucitem. Vyprávěla jsem vám příběh světce, který chtěl přinést vodu pro božstvo v Gudžarátu a který šel pěšky měsíc, aby se tam se džbánem vody dostal. A socha toho božstva byla na velmi vysoké hoře. A když došel na úpatí té hory, našel tam malého oslíka umírajícího žízní, všechnu vodu tedy nalil tomu oslovi. A ti, kteří byli s ním, se ho ptali: „Co to děláš?! Nesl jsi ji až sem a ty ji teď naliješ oslu?“ Řekl: „Nechápete? Bůh sestoupil až sem dolů, aby mi šel naproti. Nechce, abych šplhal na horu.“ Tento druh naprosto jednoduchého porozumění pro pocity a problémy jiných! Můžete je vyřešit, můžete je rozluštit. A člověk vám řekne: „Vyřešil jsi můj problém!“ Ani nebudete vědět, jak jste to vyřešili, protože právě ta láska je tou silou. Tato láska může věci vidět. Ona je vším. Například vidíte televizi. Dobře, je to televize. Když vidíte telefon, je to telefon. Když se díváte na cokoli, co děláte touto silou, vše je součástí této lásky. Nemusíte telefonovat. Nikdy nikomu netelefonuji. Převážně netelefonuji. Když mě někdo přiměje, dobře. Netelefonuji, ale ne, abych ušetřila peníze, nevolám, protože to není potřeba. Veškerá subtilnost éteru vám leží u nohou. Když něco chcete udělat, můžete se do toho pustit, právě díky vibracím. Lidé říkají: „Matko, uzdrav tohoto člověka, tamtu osobu.“ To není nutné! Všichni můžete léčit, je vás tolik! Můžete léčit, koho chcete, vy však přivedete tu osobu ke mně. To není potřeba. Můžete léčit, koho chcete. Všechny jejich problémy můžete vyřešit sami. Jeden malý bandhan to může vyřešit. Ale k tomu musíte být tím zdrojem lásky. Jakmile dáte bandhan, tato mocná láska to přebírá: „Dobře, udělám tuhle práci.“ Ale pro tento účel musíte být mistrem takové velkolepé věci. Jedna věc je velmi odlišná od ostatních mistrovství. V jiných mistrovstvích vidíte lidi, kteří se snaží dominovat nebo to zkouší použít ke zničení druhých. Ale mistrovství lásky je v tom, že víte, jak budovat vztah s Boží láskou. A tato Boží láska není jen mocná, ale je tolik účinná, měla bych říct, je to tak bdělý nástroj, díky kterému všechno funguje tak, že žasnete, jak se věci řeší. Všichni si toho všimli. Vím, že to všichni znáte, ne, že byste to neznali, ale vy to nepoužíváte! Musíte mít vibrační vědomí a používat ho! I když dáte bandhan sami sobě, on sám očišťuje. Představte si, že ve vašich rukou je tak ohromná síla poskytnout vám tuto rovnováhu, tuto lásku, tuto náklonnost a veškerou ochranu, a že ji můžete poskytnout i ostatním! Nyní jste se stali nedílnou součástí Boží síly. Nyní jste v Království božím. A vše, co chcete, lze učinit touto Boží mocí. Když vám to všechno vysvětluji, stále mám někdy pocit, že nemáte sebedůvěru. Zlobíte se. Říkáte si, jak to takhle může být. Nemáte v sebe žádnou víru, nevěříte si. A jsou tam i určití lidé, kteří se cítí opomíjeni nebo že se ohledně nich mělo něco udát. Jednou začala jedna paní plakat. Zeptala jsem ostatních, proč pláče. Řekla: „Protože se Matka na mě neusmála.“ Neusmála jsem se na ni. Neusmívám se ale nikdy na nikoho. Nevím, proč takhle smýšlí. Tak jsem se ji zeptala: „Proč chceš, abych se na tebe usmívala? Co je s tebou? Je to normální? Proč bych se na tebe měla usmívat?“ Víte, existuje i tento druh pocitu, který se občas objeví, že v Sahadža józe by Matka měla být neustále připoutaná pouze k vám. Ona se nemůže připoutat! Je to pro mne nemožná situace. Vy nevíte, ale mám tolik nedokonalostí, nemáte ponětí! Neumím počítat peníze. Když mi dáte sto rupií, započítám to jako dvě stě rupií. Je mnoho věcí, které nevím. O bankách nic nevím. Další věc, kterou nevím, je, jak zaměřit svou pozornost na toho či onoho člověka. Jak to dělají politici: „Á, musíš se postarat o tohoto muže, protože je velmi důležitý.“ To ne! Pro mne jste jen mou součástí, hotovo, nic víc než to. Tedy, každý máte vědět, že jste velmi blízko mému srdci, jste tam hluboko a jsem na vás velmi hrdá. A skutečně se stal určitý zázrak, že jste se dali na Sahadža jógu. Tedy i v tomto bodě: nakolik se Matka o mě stará, co dělá. Řekněme, že povím: „Dobrá, neseď tady, ale támhle.“ A jste dotčení! Cokoli udělám, jsou dotčení! Takový typ člověka neumí vnímat lásku. Nerozumí Matčině lásce. Na konci toho všeho vám tedy musím říct, že když jste guru, jste také matka. Vaše vyjádření musí být mateřské. Je milá, jemná, odpouští. V případě potřeby také napravuje, ale svým vlastním jemným způsobem, takže dojde k nápravě, nevyvolá rebelii. Všechna tato moudrost matky je ve vás, už tam je, tak to zkuste použít. Jsem si jistá, že to bude fungovat a ve skutečnosti jsme skupina velmi krásných lidí, kteří jsou velmi odlišní, kteří jsou spolu v míru a radosti. Bůh vám všem žehnej!