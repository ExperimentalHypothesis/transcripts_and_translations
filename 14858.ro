Program Public, Ramada Inn, Houston -21.09.1983 (a doua zi de program)

Sahaja Yoghin: ...dacă ne înțelegem menirea. Există o căutare extraordinară peste tot în lume, îndeosebi aici, în America de Nord, este atât de puternică. Desigur, mulți oameni profită de acest lucru și îl exploatează pentru a face bani. Ceea ce este evident este că pentru niciun stadiu anterior al evoluției noastre nu a fost nevoie să facem eforturi sau să plătim. Natura își duce pur și simplu la îndeplinire procesele.

Shri Mataji: Este bine așa? Mă pot auzi mai bine așa? În regulă? 

Mă înclin în fața tuturor căutătorilor adevărului. Adevărul pe care îl căutăm trebuie să se manifeste în conștiința noastră. Adevărul nu este o proiecție mentală, nu este imaginația noastră. În realitate el trebuie să se manifeste în sistemul nostru nervos central. Acesta este adevărul.

De exemplu, intrați în această sală și vedeți diferite lucruri, le vedeți cu propriii voștri ochi. Prin sistemul vostru nervos central înțelegeți ce sunt aceste lucruri. Dacă este ceva din aluminiu aici, voi puteți simți dacă este rece sau fierbinte. În sistemul vostru nervos central, în traseele voastre nervoase, trebuie să simțiți adevărul. Noi însă trăim cu proiecții mentale. Constat că totul este o proiecție mentală. Avem concepții despre absolut orice, concepții care pot fi complet mitice, absolut greșite. Le-am clădit una câte una; am clădit astfel atât de multe și variate concepții, iar oamenii care reprezintă de fapt un Dumnezeu și un adevăr unic, se luptă acum între ei ca și cum ar fi pe front. Este surprinzător să vezi cum vorbesc oamenii despre Dumnezeu, despre iubire, despre tot ce este universal. Atunci de ce se luptă între ei?

Este o întrebare importantă în ziua de azi pentru tineri. Acesta este motivul pentru care ei devin brusc extrem de anti-Dumnezeu, negând existența Sa. Ei nu pot crede că ar putea exista un Dumnezeu, creat de proiecțiile noastre mentale, care îi conduce la aceste conflicte. Aici am dat greș, neînțelegând că proiecția mentală nu este calea de a-L cunoaște pe Dumnezeu. De exemplu, dacă cineva începe să-și imagineze: „În regulă, sunt în Houston. Sunt în fața oamenilor și le vorbesc.” Face el cu adevărat asta? N-ar fi în stare poate nici să conceapă sau să înțeleagă, să își imagineze sala aceasta, cu atât mai puțin oamenii care sunt aici. Dar dacă în propria lui minte începe să spună: „Acesta este adevărul, acesta este adevărul”, atunci chiar și minciuna poate deveni adevăr. Asta s-a și întâmplat cu toți acei oameni care au vorbit despre Dumnezeu. Doar proiecția lor mentală i-a condus la aceste probleme.

Odată, Mahatma Gandhi a fost întrebat de niște creștini - întrebarea se poate referi la orice religie, pentru că nu doar creștinii fac acest lucru, ci toți fac la fel - a fost întrebat: „De ce nu te alături nouă? De ce nu devii creștin?” El a răspuns: „Bine, dar spuneți-mi la care cult creștin să ader.” Iar dacă vă gândiți la cei care vor să unească aceste biserici, realizați că ceea ce unesc ei nu sunt decât proiecții mentale. Apoi unde ajungeți cu proiecția mentală? Deci, trebuie să înțelegem că în fiecare scriere sfântă s-a spus că trebuie să vă nașteți a doua oară. Ei bine, când spuneți că trebuie să vă nașteți din nou... În 1970 am venit în măreața voastră țară și când le-am vorbit despre asta, au început o campanie foarte mare: „Suntem născuți a doua oară”. Asta este ca și cum v-ați da singuri certificate. Care este diferența dintre o persoană care este născută a doua oară și una care nu este născută a doua oară? Doar schimbându-vă hainele sau schimbându-vă numele, nu puteți deveni născuți a doua oară. Și nici dacă preluați un model de viață, bazat doar pe o proiecție mentală, nu veți fi o persoană născută a doua oară.

Născut a doua oară înseamnă - în limba sanscrită, o pasăre este numită „dvijaha”, însemnând născută de două ori. O pasăre este numită „dvijaha” și un suflet realizat este numit de asemenea „dvijaha”, ceea ce înseamnă „născut a doua oară”. Deci, o persoană care este născută din nou trebuie să fie o personalitate complet transformată - asemeni unui ou care devine pasăre. Ce asemănare există între ou și pasăre? Niciuna. Acest tip de transformare reală este adevărul pe care oamenii ar trebui să-l ceară. Ei n-ar trebui să se lase atrași de un gen de imitație de plastic, care este foarte ușor de realizat. Purtând la gât o plăcuță: „Sunt una, sunt alta” deveniți voi ceea ce simbolizează acel lucru? Doar spunând: „Sunt creștin”, deveniți cu adevărat creștin? Dacă mergeți la biserică... Vorbesc despre creștinism pentru că este principala religie aici, dar același lucru se poate spune și despre hinduism sau orice altă religie. Deci, vine cineva și vă toarnă apă pe cap și spune: „Ei bine, te-am botezat”. Dar este acela adevăratul botez? Care este procesul viu care a avut loc într-o persoană care este botezată? Trebuie să înfruntăm această situație, dar este un lucru dificil, pentru că noi am construit aceste proiecții mentale și vrem să trăim cu ele, iar egoul nu ne lasă deloc să vedem acest aspect.

Dar cine are de pierdut? Nu Dumnezeu, ci voi înșivă. Voi sunteți cei care pierdeți, pentru că vreți să trăiți și să fiți satisfăcuți cu proiecțiile mentale. Ei bine, trebuie să mergeți dincolo de ele. Și cum faceți asta? Cum sunteți ridicați la acea stare în care sunteți dincolo de gânduri și sunteți în același timp pe deplin conștienți? Ceva trebuie să se întâmple în interiorul vostru, un proces viu, exact asemeni unui ou care devine pasăre. În multe dintre ritualurile pe care le faceți sunteți ghidați de mâna Inconștientului. De exemplu, în ziua de Paște oferiți ouă. Cred că mulți oameni nu știu de ce dăruiesc ouă de Paște. Explicația este că asta simbolizează că sunteți un ou și trebuie să deveniți pasăre, pentru că Iisus, prin învierea Sa, a dovedit că vă puteți transforma și înălța la acea dimensiune mai subtilă.

Dar este o actualizare a întregului proces. Nu este doar un gen de înțelegere falsă, la care oamenii nu vor să renunțe. Motivul este că e foarte comod să aparții unei organizații, singurul lucru pe care trebuie să-l faceți - musulmanii vinerea, creștinii duminica, hindușii marțea - este să vă pregătiți într-o singură zi să mergeți după caz, la biserică, la templu sau la moschee și cu asta basta, v-ați achitat de toată datoria față de Creatorul vostru. Ați ascultat o prelegere plictisitoare și asta e tot. Asta este ceea ce faceți. La asta se reduce totul. Însă nu este așa. Ceva trebuie să se întâmple în interiorul vostru din moment ce s-a spus că trebuie să vă nașteți din nou.

Cât de mult pot trăi ființele umane cu un mit? Este de neconceput! Adică felul în care trăiesc oamenii în iluzii și falsitate chiar nu poate fi explicat. Modul în care merg mai departe cu asta de secole, de o generație, două generații, zece, douăzeci. Ei continuă cu această idee mitică și devin din ce în ce mai răi, plini de fanatism, care este o adevărată boală. Așa că dacă nu ții furculița cum trebuie sau nu folosești bine cuțitul, ești eliminat din club. Așa stau lucrurile, atât de superficial! Totul este atât de superficial. Așadar, trebuie să ajungem la un punct în care să înțelegem că toate acestea nu sunt deloc Dumnezeu. Sunt doar vorbe, vorbe și iar vorbe. Oamenii vor ține conferințe, vor ține seminarii de mare amploare și rezultatul la care vor ajunge este: „Cât vom cheltui pentru fondul de construcție?” Și totul se presupune a fi pentru Dumnezeu.

De exemplu, ieri vă spuneam că atunci când episcopul de Canterbury, arhiepiscopul de Canterbury a fost întrebat, la o emisiune TV: „Ce este Sfântul Duh?”, a răspuns: „Sunt agnostic în această privință”. Asta înseamnă că de fapt nu crede în Dumnezeu, imaginați-vă! Deci, reporterul l-a întrebat: „Atunci cum de sunteți în biserică?” „Îmi fac meseria” - a răspuns el. În acest caz, ce muncă face el acolo? Am văzut asta cu ochii Mei, altfel n-aș fi crezut. Dar atunci care este munca ta? Dacă nu crezi în Dumnezeu și nu poți explica ce este Sfântul Duh, atunci cum îi binecuvântezi pe oameni, spunând: „Vă binecuvântez în numele Sfântului Duh”.

Dar noi acceptăm, acceptăm fără să gândim, pentru că ei spun: „Duhul Sfânt este un mister”. „Este un mister”. Dar nu este. Folosiți-vă puțin logica. Nu poate fi un mister. Folosiți-vă logica. Așa ați pierdut esența, pentru că nu v-ați folosit logica, ci v-ați folosit rațiunea, pentru a clădi toate aceste fantasme și a vă prinde în mrejele lor. Ei bine, ce este Sfântul Duh? Haideți să vedem. Aveți un Tată Ceresc, aveți un Fiu, și aveți Sfântul Duh, dar nu aveți o Mamă. Îmi puteți spune cum ar putea un tată să aibă un fiu fără o mamă? Este o chestiune de logică simplă, de rațiune pur și simplu. Tatăl Meu, care a fost un om foarte învățat, și aș spune că, într-un fel, a fost gurul Meu, pentru că el M-a învățat despre absurditatea ființelor umane și Mi-a explicat de ce se comportă astfel - Mi-a spus că s-a încercat evitarea numelui Mamei, pentru că altfel musulmanii ar putea ezita să adere la creștinism.

Martin Luther însuși a fost un suflet realizat, însă bietul de el, trebuie să fi fost constrâns de toată lumea: „Oh, Doamne, nu spune asta”. El nu s-a gândit că asta va continua la nesfârșit. A crezut că odată cu stabilizarea creștinismului, oamenii vor fi capabili să vorbească despre Mama. De aceea sunt aici, pentru a vă spune că a existat manifestarea Tatălui, apoi a Fiului și apoi a Sfântului Duh, a Mamei. Este surprinzător că numai în India oamenii acceptă acest lucru. Pentru ei Sfântul Duh nu este altcineva decât Shri Adi Shakti. Și oricare ar fi încarnarea despre care vorbesc, ei rostesc mai întâi numele lui Shakti - Puterea, Mama. Ei nu vor rosti numele Tatălui. Mai întâi acordă respect Mamei și apoi Tatălui.

Ei bine, când vorbim despre rolul Mamei, trebuie să știm că Ea este cea care hrănește, Mama este cea care alină. Ea este Mama la care Iisus s-a referit spunând: „Vi-l voi trimite pe Sfântul Duh”. El nu a spus: „Am făcut totul, nu va mai veni nimeni după Mine”. A spus clar: „Vi-l voi trimite pe Sfântul Duh, Sfătuitorul, Mântuitorul”. A spus în mod clar toate aceste lucruri. Dar noi nu vrem să le vedem. Îl preferăm pe Iisus, pentru că El nu mai este pe pământ. Iar atunci când era în viață, l-am preferat pe Moise. Iar când a venit Moise, l-am preferat pe Avraam, pentru că astfel e foarte ușor să faci față situației. Voi îi credeți la dispoziția voastră și că puteți spune oricând: „Iată-L pe Iisus”. În regulă, deci se vinde pe piață foarte bine. Este o chestiune de marketing. Așadar, din moment ce Iisus a spus: „Vi-l voi trimite pe Sfântul Duh, iar Sfântul Duh vă va alina, vă va mântui și vă va sfătui”, de ce nu acordați atenție acestui lucru? Nimeni nu s-a preocupat de asta, pentru că era dincolo de egoul oamenilor. Pur și simplu nu vor să vadă acest lucru.

Ei bine, această Putere maternă este reprezentată aici, în osul triunghiular, de Kundalini, care este Mama. Este numită Kundalini, deoarece „kundala” înseamnă „spiră” – Ea e răsucită ca o spirală. Ea este Mama voastră interioară, este Mama care există în interiorul vostru, care este acolo tot timpul și care vă va da a doua naștere. Ea este reflectarea Sfântului Duh primordial și este cea care vă va da cea de a doua naștere, pe care o așteptați. Până acum, așa cum v-am spus, au existat manifestările Tatălui și ale Fiului, iar arborele vieții a crescut prea mult în exterior. Dezvoltarea, știința - ce au creat toate acestea? Bombe monstruoase. Nimeni nu a putut opri acest lucru. De ce? Pentru că s-au deplasat doar într-o singură direcție: în exterior. Au mers în exterior și au descoperit că acel mare copac a crescut fără să meargă către sursă. Acum a sosit vremea ca să mergeți la sursă, iar acea sursă este însăși Kundalini. Ea este energia subtilă din interiorul nostru, care manifestă în exterior calitățile materne din voi.

Ați putea spune că bărbatul este cel important, iar femeile au acum o mișcare feministă. Aceasta este una dintre manifestări. Dar Eu nu vă vorbesc despre mișcarea feministă. Este o cale greșită, o altă proiecție mentală de tip religios. Mișcarea feministă este ca o mișcare de pendul a conștiinței voastre. De exemplu, o femeie vrea să devină bărbat, un bărbat vrea să devină ca o femeie și lupta continuă. Eu nu vorbesc în niciun caz despre o rebeliune. Eu vorbesc despre o revoluție. Iar revoluția trebuie să aibă loc, prin mișcarea în spirală, către un nivel superior celui la care sunteți, nu pendulând de la un capăt la altul. Deci această nouă conștiință a maternității trebuie să se manifeste. Iar când această nouă conștiință se va manifesta, veți vedea că și bărbații se vor transforma în personalități pline de compasiune, de iubire, de alinare, capabile să hrănească. Asta se întâmplă atât cu femeile, cât și cu bărbații. Tendința de competiție, de dominare, de a ocupa teritoriile altora, toate aceste calități masculine au mers prea departe. Au fost depășite toate limitele.

Imaginați-vă, să vină într-o țară străină, să o ocupe, să alunge oamenii de acolo, să îi ucidă - este acesta semnul unei persoane bune? Este bine să faci asta cuiva? Cineva vine în casa ta, o persoană puternică, înarmată, te aruncă afară din casă și se instalează el frumos. Cum îl veți numi? O persoană foarte amabilă? Toate aceste lucruri s-au întâmplat până acum. A fost destul. Acum ce dorim? Dorim oameni plini de compasiune, cu adevărat plini de compasiune, nu care să vorbească doar despre iubire și să facă bani din asta, ci care să emită compasiune, așa cum a fost Iisus. Cum a fost Iisus? A concurat El cu cineva? El nu a fost nimic altceva decât compasiune, care curgea pur și simplu din ființa Sa. O femeie L-a atins și s-a vindecat. Astfel de oameni trebuie să creăm, care să emită compasiune.

Deci deasupra acestor centri este chakra Vishuddhi (n.t. la baza gâtului), care este foarte importantă, așa cum s-a spus, și care este reprezentată în univers de țara voastră, de America. Este un centru foarte important, un nivel de evoluție la care oamenii și-au ridicat capul, un centru foarte, foarte important.Cu toate astea, unde se află americanii? Nu cred că regăsesc această responsabilitate în interiorul lor. Ei bine, care este responsabilitatea de fapt? Responsabilitatea este aceea că la acest centru simțiți că nu există noțiunea de „celălalt”. Asta înseamnă că simțiți conștiința colectivă, o realizați. Nu este doar un discurs: „Sunteți cu toții frați și surori”, care este tot o proiecție mentală. Spunem: „frați și surori”, chiar și „soț și soție”, orice relație se destramă într-o clipă, pentru că este o proiecție mentală. 

Dar ea devine parte din ființa voastră când deveniți conștienți colectiv - pur și simplu exprimați asta. Asta înseamnă că începeți să-i simțiți pe ceilalți în interiorul vostru. În acel moment nu mai gândiți: „Încerc să fac fapte bune, sau o muncă de misionar, sau voi construi biserici, sau un azil pentru săraci”. Cine este „celălalt”? Tot ce faceți, faceți pentru voi înșivă. Doar pentru voi o faceți. Dacă ajut acest deget, fac ceva bun pentru acest deget, sau îl fac să se simtă îndatorat? Are acest deget vreo obligație față de Mine? Dacă doare, trebuie să îl alin, pentru că este parte integrantă din Mine. Fiind parte integrantă din Mine, cum ar putea să îmi mulțumească, sau cum aș putea să îl consider îndatorat? Cum aș putea avea ego cu privire la acest lucru? Este doar o parte din Mine.

Deci, ceea ce trebuie să faceți este să deveniți parte integrantă din întreg. Așa cum se spune: „Microcosmosul trebuie să devină macrocosmos”. O picătură trebuie să devină oceanul. Trebuie să devină, din nou spun, important este să deveniți și nu doar să vorbiți despre asta. Trebuie să-i fi auzit pe mulți: „Trebuie să devenim sfinți”. Cum? Întrebați-i: „Cum devenim sfinți?” Aplicând un punct roșu pe frunte pot să devin sfânt? Sau îmbrăcând niște veșminte care pot fi colorate cu numai trei dolari, pot deveni sfânt? Haideți să admitem. Trebuie să se întâmple ceva în interiorul nostru care să ne facă sfinți în ciuda a ceea ce suntem de fapt. Pur și simplu să devenim.

Deci, acea transformare este reprezentată aici și este numită: trezirea energiei din interiorul nostru. Această putere este puterea dorinței voastre pure, a adevăratei dorințe, dorința pură. Toate celelalte dorințe sunt impure, fiindcă ele nu vă dau satisfacție, nu vă dau împlinirea. Luați orice dorință. Să zicem că vreți să aveți o casă. În regulă, o aveți. Apoi vreți să aveți o mașină. Bine, o aveți și pe asta. Apoi vreți să aveți un avion și tot așa. De aceea în științele economice, se spune că dorințele în general nu pot fi satisfăcute. Sunt foarte onești, asta fiind realitatea. Dar există o dorință în interiorul nostru care poate fi satisfăcută și aceasta este adevărata dorință: să deveniți una cu Divinul, să deveniți una cu Dumnezeu, să intrați în împărăția lui Dumnezeu. Asta este singura dorință adevărată din interiorul nostru și este adormită în osul triunghiular numit sacrum.

Aș vrea să subliniez că etimologic cuvântul sacrum înseamnă sfânt, arătând că grecii știau despre el. „Sacrum” este un cuvânt grecesc - ei l-au numit așa. De ce nu ne întrebăm de ce l-au denumit „sacrum”? Ar fi putut să-l denumească în orice alt fel. Înseamnă că în el există o putere sacră a dorinței pure. Iar acest centru este suportul. De aceea în limba sanscrită este numit Muladhara. Muladhara înseamnă suportul rădăcinii. Este rădăcina. Iar acest centru este suportul rădăcinii. Centrul care se află sub osul sacru este centrul care manifestă (dorința pură), este centrul inocenței noastre.

Când existam doar la nivel de materie, sau până când am atins stadiul carbonului, am avut doar acest centru în interiorul nostru. Acesta este centrul inocenței noastre. Iar zeitatea care îl guvernează este cea care întruchipează inocența în interiorul nostru. Puteți vedea foarte clar că centrul inocenței se află mai jos de energia Kundalini. El se află sub energia Kundalini. Asta înseamnă că energia Kundalini nu trece prin acest centru, înseamnă că acest centru susține energia Kundalini, dar Kundalini se află mai sus de acest centru. Deci sexul nu are nicio legătură cu ascensiunea voastră. Asta înseamnă că nu puteți să evoluați prin sex.

Acest mit a tot circulat în Occident, dar în India nimeni nu crede astfel de povești, pentru că indienii nu sunt atât de naivi. Aici, domnul Freud - nu știu cum să-l numesc, îl puteți numi oricum - dar el este responsabil de apariția virusului HIV. Vă rog să-i trimiteți niște scrisori de mulțumire. El este cel care v-a adus SIDA. Și prin modul în care l-ați acceptat, L-ați renegat pe Iisus. Iisus a spus: „Să nu aveți ochi adulteri”. Nu doar să nu comiteți adulter, dar chiar și ochii voștri ar trebui să fie inocenți dacă sunteți creștini. Aș vrea să știu ce ordin religios a reușit să facă asta. Asta este ceea ce a cerut El: „Să nu aveți ochi adulteri”. Acest lucru este posibil numai atunci când energia Kundalini trece prin acest centru al lui Iisus (din centrul frunții) și îl trezește. Doar atunci inocența renaște în ochii voștri, iar ochii voștri devin cu adevărat inocenți. Asta este ceea ce trebuie să se întâmple. Dar de fapt, orice s-a întâmplat, știți unde ați ajuns cu ideile voastre de licențiozitate și permisivitate, cu perversiunea voastră, din cauza domnului Freud care, trebuie să spun, că a fost adevăratul guru al occidentalilor. 

A existat un singur psihanalist, C.G. Jung, care a fost un om plin de rațiune și care a vorbit de lucruri înțelepte, realizat fiind, dar nimeni nu le-a luat prea mult în seamă. În toată Anglia avem doar 12 adepți ai lui Jung. Iar zilele trecute s-a întâmplat să întâlnesc cam o sută dintre ei la New York, și am fost uimită de calitatea minții lor, de modul în care au înțeles pe deplin trezirea lui Kundalini și au înțeles că a venit timpul ca această energie să ne hrănească în interior. Am fost uimită de inteligența de care au dat dovadă. Trebuie să aveți o anumită inteligență elementară pentru a înțelege, nu un ego care respinge tot timpul și vă ține departe de adevăr; e nevoie de inteligență, de inteligență pură pentru a înțelege că nu ați obținut nimic până acum, că ați făcut greșeli și ar trebui să vedeți care sunt acestea.

Au acceptat și veți fi uimiți că și-au primit Realizarea cu toții. Iar președintele organizației, care avea 82 de ani și care era evreu, s-a ridicat în picioare și a spus cu atâta umilință: „Mamă, Dumneavoastră cunoașteți terminologia din psihologie, care e o știință recentă. Acum noi trebuie să învățăm terminologia Dumneavoastră care este cea mai importantă dintre toate”. Imaginați-vă: să se ridice și să spună asta! Dar cu greu găsești oameni de o asemenea calitate. Îi mulțumesc lui Jung că a creat în această țară măcar 100 de oameni care au putut înțelege ce spun.

Așadar, avem în interiorul nostru acest centru, care este responsabil de inocența noastră, iar când abuzăm prea mult de el, cădem pradă bolilor. Este foarte ușor de înțeles pentru noi, prin instinctul nostru natural ce este greșit și ce este corect. Dar dacă ignorați starea voastră naturală, dacă deveniți artificiali și încercați toate metodele artificiale, veți fi uimiți să constatați că toți cei care au dus o astfel de viață, au suferit dintotdeauna. Dacă veți călători, veți descoperi în orice port o clinică gratuită pentru oamenii care suferă de boli murdare. Și există acolo de mult timp, pentru toți marinarii. Dar marinarii nu înțeleg că trebuie să fi făcut ceva foarte greșit ca să capete o astfel de boală. „De ce suferim de o astfel de boală? Înseamnă că am făcut ceva greșit sau am mers împotriva naturii.” Când mergeți împotriva naturii, vă îmbolnăviți. Este un lucru simplu: a merge împotriva naturii este calea de a vă îmbolnăvi. Deci trebuie să vă înțelegeți propria natură și să o integrați cu natura din exterior - astfel nu vă veți îmbolnăvi niciodată. Iar când căpătați o boală, să înțelegeți că natura vă pedepsește și vă învață.

În al doilea rând, cea mai mare realizare în Sahaja Yoga este că oamenii care au suferit în urma propriilor greșeli, care au suferit foarte mult, în multe moduri, au fost vindecați. Odată cu înălțarea energiei Kundalini, ei sunt complet vindecați de toate aceste boli oribile, care sunt ținute ascunse, întotdeauna tăinuite. Ele pot fi ușor vindecate dacă Kundalini a voastră este trezită. Dar cei care au probleme la acest centru sunt cei mai dificili, fiindcă acest centru este cel care transmite tot ce se întâmplă în interiorul nostru. Linia de pe partea stângă pe care o vedeți aici (pe planșă), cea albastră, este cea care colectează toată informația. Este numită Ida Nadi și se manifestă în exterior în forma sistemului nervos simpatic stâng. El transmite toată acea informație acestui centru, iar acest centru transmite toată informația energiei Kundalini, care este ca o bandă de magnetofon, înregistrând tot ceea ce faceți. Tot răul, tot binele, toate dezechilibrele și toate lucrurile fără sens pe care le-ați făcut sunt înregistrate de energia Kundalini. 

Unii oameni sunt atât de plini de ei, am văzut. Dar când Mă uit la energia lor Kundalini, îmi vine să plâng. Biata de ea, este asemeni unei entități inerte, asemeni unui șarpe fără viață care încearcă să se ridice, să-și ridice capul. Bietei Kundalini îi este imposibil să se ridice, fiindcă ați neglijat tot ce este nobil, tot ce este bun, tot ce este virtuos și auspicios. Noi am uitat complet cuvântul „sfânt”. Am uitat cuvântul „sfânt”, am uitat cuvântul care înseamnă castitate, ca și cum ar fi ceva lipsit de sens să vorbim despre acest lucru.

Acum, când lumea a început să sufere, începeți să reflectați asupra trecutului. Am văzut că acum au apărut organizații noi, în urma acestor suferințe, promovând ideea că ar trebui să duceți o viață foarte castă, un bărbat cu o singură femeie. În India avem același sistem, un bărbat și o singură femeie, dar am rezolvat problema? În niciun caz. Este doar o chestiune temporară prin care nu puteți rezolva... Cel mult ați putea rezolva un centru, dar ce faceți cu ceilalți șase? Ce faceți cu ei? Ei încă așteaptă să le rezolvați problemele. Iar acești șase centri sunt foarte complicați în anumite zone, depinzând de modul și stilul de viață pe care-l aveți.

Ei bine, cel de-al doilea centru din interiorul nostru, este generat de fapt de cel de-al treilea, deci îi puteți numerota invers - nu contează. Acesta este centrul creativității noastre, prin care intrăm în acțiune, centrul care ne face să devenim activi. Culoarea lui este cea a bilei. Știți care este culoarea bilei - așa este. Când sunteți foarte activi, bila începe să lucreze iar ficatul vostru devine hiperactiv. Când ficatul este hiperactiv, începeți să aveți senzație de vomă, vă simțiți foarte rău tot timpul, simțiți că este ceva rău aici, iar întreaga voastră atenție este tot timpul într-o stare jalnică. E din cauza hiperactivității voastre. Nu este singurul lucru care vi se întâmplă din cauza activității excesive a acestui centru, pentru că el face mult mai mult decât atât. Trebuie să aibă grijă și de alte activități: cum ar fi activitatea splinei, de cea a pancreasului, a rinichilor, de o parte a intestinelor și de asemenea parțial de uter. Ei bine, atunci când începeți să folosiți prea mult acest centru, ceea ce se întâmplă este că aceste organe încep să fie neglijate. Când utilizăm acest centru cel mai mult? Când gândim excesiv; deci celulele cenușii din creier trebuie să fie înlocuite. Și cine le înlocuiește? Centrul din stomacul vostru, acest centru care se manifestă prin plexul aortic. El convertește sau transformă celulele grase din stomac pentru a fi utilizate de celulele cenușii. Iar când începeți să gândiți prea mult, când vă gândiți la viitor, când planificați prea mult, comportamentul vostru extrem vă deteriorează sănătatea. Și astfel începeți să dezvoltați tot felul de probleme.

Deci, despre ficat vorbind, ficatul devine foarte activ, nu puteți dormi, aveți senzație de vomă, nu puteți mânca, slăbiți foarte mult, puteți deveni chiar foarte irascibili. Astfel de oameni pot fi foarte irascibili, la cel mai mărunt lucru - îi văd când sunt la volan, la cea mai mică problemă în trafic încep să claxoneze. Se enervează foarte ușor, nu au deloc răbdare, sunt foarte mânioși, au temperamente aprinse, sunt agresivi. Toate celelalte organe suferă, așa că faceți diabet. Dacă nu aveți un temperament aprins, dacă nu știți cum să vă vărsați furia, faceți diabet, dezvoltați predispoziție către diabet, mergând în extrem pe partea dreaptă. Majoritatea celor care sunt hiperactivi fac diabet. Motivul este că nu-și pot manifesta mânia. Dacă fac afaceri trebuie să fie foarte drăguți cu toată lumea, dar în interior clocotesc de mânie. Trebuie să fie extrem de precauți, foarte amabili și plini de respect, altfel vor pierde bani. Deci, în interiorul lor clocotesc, nervii sunt întinși la maximum. În fața altora trebuie să fie foarte drăguți. Pe la spate le pot adresa tot felul de insulte, dar în exterior trebuie să fie extrem de dulci. Și atunci se declanșează această boală oribilă, diabetul, fiindcă pancreasul vostru este dereglat.

Apoi, al treilea lucru care se întâmplă, care este foarte grav, foarte grav și foarte des întâlnit în țara voastră, este apariția leucemiei. Această afecțiune apare ca rezultat al unei spline care lucrează excesiv. Splina este vitezometrul din interiorul vostru. Iar când o persoană - de exemplu, viața voastră modernă se derulează astfel: dormiți, adică mai întâi beți dereglându-vă frumos ficatul, asigurându-vă că este complet distrus, apoi luați somnifere ca să dormiți, apoi nu vă mai puteți trezi dimineața din cauza mahmurelii, normal... Și atunci vă treziți aproape de ora la care păsările se retrag, pe la ora nouă, să spunem. Apoi vă îmbrăcați cumva, dacă puteți, și alergați spre mașină, începeți să conduceți, soția vă aduce mâncarea, un sandwich sau orice altceva, pe care îl mâncați în timp ce conduceți. Este un trafic intens, așa că înjurați pe toată lumea. Deci mâncați, strigați la oameni și îi insultați, vă gândiți la serviciu, tot felul de situații limită care se manifestă în același timp. Chiar și numai pentru o singură situație limită, această biată splină trebuie să lucreze din greu pentru a produce celulele roșii. Iar când îi dați să rezolve atâtea situații de urgență, vă puteți imagina ce pățește biata splină: capătă un ritm alert, nu știe ce să facă și devine stresată.

Voi sunteți agitați iar splina e la fel. Iar părinții care au această problemă o transmit și copiilor lor, înnebunindu-i și pe ei: „Trebuie să stai aici, trebuie să mănânci așa”. „Covorul s-a murdărit? Să pui mâna să-l cureți”. Covorul este mai important decât copilul. Dacă covorul nu este curățat, copilul va fi bătut de părinți și așa mai departe. Copilul este tot timpul atât de tensionat, încât se simte tot timpul încolțit. Nu știe ce să facă, în permanență; biata splină a copilului este mereu în tensiune. Chiar și în perioada în care copilul este încă în pântec, mama însărcinată este tot timpul supărată. „De ce ești supărată?” „Ah, știi, a venit lăptarul, s-a întâmplat una, alta, telefonul a sunat în același timp și a trebuit să primesc pe cineva, am primit factura...” Toate aceste lucruri moderne le stresează pe femei mai rău decât pe bărbați uneori, pentru că ele nu le pot suporta. Și atunci, când mamele sunt în tensiune, copiii fac complicații și astfel se pot naște cu leucemie.

Imaginați-vă! Este atât de ușor să duci o viață simplă. Nu este nevoie să fiți atât de complicați. Ce nevoie aveți să fiți atât de complicați - nu înțeleg? Noi, ființele umane, am creat toate aceste complicații, nu-i așa? De exemplu, acum port un sari, deci trebuie să am o bluză asortată, trebuie să am pantofi potriviți, o poșetă asortată, o coafură potrivită, sprâncenele aranjate, să se potrivească totul. Dacă nu se potrivesc, sunt tensionată. Am creat toate aceste norme stupide doar ca să devenim nefericiți pentru niște lucruri mărunte.

Așa că tinerii au decis: „Să renunțăm la asta, e lipsit de sens. Hai să fim anti-cultură”. Asta este o altă extremă. Să ia droguri, imaginați-vă! Pentru a compensa o nebunie să te îndrepți către alta! Spre exemplu, un băiat a venit să Mă vadă și mirosea atât de rău, avea păduchi, avea părul vâlvoi, fiul unui om foarte bogat pe care îl cunoșteam. Era oribil, înțelegeți! Nu l-am putut pofti în salon pentru că mirosea ca un porc murdar, vă spun. L-am întrebat: „Copile...” fiindcă îl știam pe tatăl lui, un om foarte înstărit, directorul unei companii maritime foarte mari. L-am întrebat: „De ce arăți așa? Ce-i cu tine? De ce nu poți fi normal?” „Încerc să devin primitiv” - Mi-a răspuns. „De ce?” - l-am întrebat. „Fiindcă oamenii primitivi sunt mai simpli.” „Dar creierul tău nu este simplu” - i-am răspuns. „Este un creier modern. Dacă îți lași părul să crească și ai păduchi, nu devii primitiv. Este ceva absolut exterior. Nu în felul acesta vei deveni o persoană simplă.” Purta niște pantaloni tăiați peste tot. I-am spus: „Purtând așa ceva cum îți vei reduce la tăcere mintea, care este atât de modernă, atât de complicată, care se gândește tot timpul la viitor? Toate aceste lucruri sunt exterioare, nu vezi? Ai devenit atât de îngrozitor, încât nu poți întâlni în niciun caz oameni normali”. L-am convins deci să meargă la baie, să se spele, i-am dat haine curate, l-am adus la normal și apoi i-am dat Realizarea. Acum este în regulă, a renunțat la droguri, la tot ce era distructiv. Este un om normal, cu un comportament civilizat.

Dar uneori vin chiar în comă. Și cu acea proiecție mentală, că au devenit primitivi, spun: „Suntem foarte fericiți! Lăsați-ne să murim așa”. Cei mai mulți dintre ei spun că așteaptă Ziua de Apoi. „Oricum trebuie să vină Ziua de Apoi. Asta va rezolva toate problemele noastre”. E uluitor! De la o nebunie la alta! Nu pot înțelege. E ceva obișnuit în zilele noastre să auzi: „Trebuie să vină Ziua de Apoi și totul în privința noastră se va rezolva”. Ei toți vor fi luați și așezați în împărăția lui Dumnezeu, fiindcă au devenit primitivi. Asta este ideea. Sunt unii care cred că dacă țin predici, dacă spun vorbe mari despre Dumnezeu, vor merge în împărăția Lui. Iisus a spus foarte clar: „Mă veți chema: <<Iisus, Iisus>>, dar Eu nu vă voi recunoaște”. Ne gândim noi oare de ce a spus asta?

Deci nu încercați să trăiți într-o lume mitică. Reveniți la realitate și înfruntați-o! Acceptați faptul că trebuie să vă nașteți din nou, că energia Kundalini trebuie trezită și că trebuie să simțiți briza răcoroasă a Sfântului Duh ieșind din fontanela și din palmele voastre. Este prima dată când simțiți Puterea Atotpătrunzătoare așa cum v-am spus și ieri. Ei bine, am întâlnit toate categoriile de oameni. A venit la Mine spre exemplu un domn foarte orientat spre ego. Și-a primit Realizarea cumva, din fericire. Am fost uimită, balonul egoului s-a retras și și-a primit Realizarea. Cum? Divinul este atât de nerăbdător să vă dea Realizarea, încât acest domn, deși a venit cu un balon atât de mare, i-a fost micșorat; chiar s-a micșorat, pot spune, și și-a primit Realizarea. Dar apoi egoul a revenit. Pentru că totul a fost temporar, iar apoi egoul a revenit. M-a întrebat deci: „Mamă, de ce trebuie tocmai Dumneavoastră să o faceți?” „Fiule, fă-o tu însuți”, am spus. „Voi fi foarte fericită. Facem schimb de locuri? Voi fi foarte fericită dacă vii și faci chiar tu totul. Cea mai mare favoare pe care Mi-o poți face este să faci munca Mea. Dar va trebui să trezești energia Kundalini la mii de oameni deodată - este ca și cum ar trebui să ridici un munte cu un deget. E singurul lucru pe care trebuie să-l faci. În al doilea rând, va trebui să știi totul despre asta și să le explici oamenilor, să le spui toate complicațiile, toate semnificațiile, totul. Apoi va trebui să ai o răbdare imensă cu oamenii care au acest mare balon la nivelul capului”.

Atunci s-a așezat; nu a vrut să accepte. „Ce am Eu de câștigat din asta?” - l-am întrebat. De ce te simți așa rănit că Eu sunt cea care vă dă Realizarea? Eu nu știu nici măcar să folosesc un aparat foto, nu știu multe lucruri pe care tu le știi, nu știu să conduc, dar nu Mă simt deloc rănită. Eu știu doar un lucru minor: cum să ridic Kundalini. De ce ar trebui să te simți atât de rănit?” Asta a dus la răstignirea lui Iisus. Egoul. Oamenii L-au omorât și nu doar pe El, ci au otrăvit și au torturat pe mulți alții. Oricine a venit să propovăduiască adevărul a fost torturat, pentru că toată lumea avea așa un ego și exista un ego colectiv. De ce să-i acuzăm pe romani sau pe alții ca ei? Chiar și în ziua de azi văd mulți stând așa în fața Mea; aceeași categorie de oameni care L-au crucificat pe Iisus.

Deci, acesta este genul de oameni foarte orientați spre ego. Iar când acest centru lucrează rapid, egoul începe să crească, ca un produs secundar, așa cum vedeți acel balon galben, care este oribil. Dar când începeți să îl vedeți, înțelegeți gluma: „Egoul e cel ce ne face stupizi, el este cel care ne-a transformat în idioți, altfel am fi fost oameni normali”. Apoi vreți să fugiți de ego. Așa cum un domn a venit la Mine și Mi-a zis: „Mamă, vreau să știu un singur lucru, dar nu-mi spuneți dacă e adevărat”. „Ce anume? Care este problema?” - l-am întrebat. „Aș vrea să știu dacă am fost Napoleon într-o altă viață”, a zis el. „Dacă am fost, nu-mi spuneți, fiindcă pur și simplu nu voi suporta”. Domnul este francez. „De ce crezi că ai fost Napoleon?” - l-am întrebat. „Fiindcă am atâta ego și desenez foarte bine, exact ca și el. Deci, am fost Napoleon?” I-am spus: „Să-ți spun? Nu ai fost.” „Slavă Domnului!”, a spus el. „Mă gândeam că dacă am fost Napoleon, ce voi face în Sahaja Yoga? Nu voi putea deveni spontan fiindcă egoul își va face apariția de fiecare dată, ca la Napoleon.” Iar în ziua de azi, Napoleon, considerat a fi un erou cândva, este privit ca un blestem asupra oamenilor. N-ar trebui să numești pe cineva Napoleon, în niciun caz un francez, fiindcă te vei alege cu un ochi vânăt - atât vă pot spune. Napoleon este cel mai urât cuvânt pentru ei. Nu le place. Deci, la asta se ajunge cu acest comportament egotic, care oamenilor nu le place.

Ce spuneți de Hitler? Dacă vorbești unui german despre Hitler, el zice: „Nu vorbi de el! A fost o mare greșeală a noastră”. Ce a făcut Hitler? Același lucru - a exacerbat egoul oamenilor, spunându-le: „Sunteți o rasă specială, cu un nas special. Deci, Dumnezeu vă va măsura nasul și vă va pune pe un piedestal mai înalt.” Imaginați-vă! Atunci de ce i-a creat Dumnezeu pe toți ceilalți oameni? Acest tip de proiecție mentală vă face să vă simțiți superiori, sau alteori inferiori. Există tot felul de lucruri iluzorii. Dumnezeu v-a creat într-o minunată și dulce varietate, pentru că fără varietate nu există frumusețe. Imaginați-vă că toți ați arăta ca niște gamele militare așezate aici. Cum ar fi? Trebuie să fiți oameni diverși, așa că Dumnezeu a creat o frumoasă varietate. Bucurați-vă de asta! Bucurați-vă de modul în care această varietate e integrată. Asta ar trebui să vă bucure cu adevărat; dar cred că acest lucru e posibil numai când vă primiți Realizarea. Înainte de asta sunt doar vorbe, vorbe și iarăși vorbe.

Deci, acum am ajuns la cel de-al treilea centru - nu voi putea să vorbesc despre toate astăzi, îmi pare rău. Acest centru este foarte important fiind centrul căutării voastre. Înainte de toate, căutăm hrană, ca și animalele. Chiar și acum ne comportăm ca animalele, fără îndoială. Deci, căutăm hrană, atenția fiind numai pe hrană. Când cineva vorbește despre mâncare, ne îndreptăm atenția către acea persoană. Deci, hrana este prima căutare pe care am avut-o. Cea de-a doua căutare a noastră a fost pentru adăpost, pentru a avea un adăpost adecvat, iar asta a depășit orice înțelegere umană.

Am văzut oameni construindu-și case care arată nepământene. Nu le poți numi case - sunt niște construcții ciudate pe care le numesc case și în care te simți ca într-un coșmar, pentru că arată cu susul în jos, sinuoase. Nu știi ce fel de loc este acela și unde te afli. Iar asta a mers atât de departe, mai ales în America, încât dacă trebuie să intri într-o baie, mai întâi trebuie să ceri indicații. Altfel vei avea o problemă - atât de variat e totul. Spre exemplu, pășind în baia unui om foarte bogat, M-am udat din cap până-n picioare. Am spus: „Ce este asta? De unde vine?” Deci, atâtea exerciții mentale inutile, de a alege până și mânerele mașinii. Dacă nu cunoști mânerele mașinii, mai bine nu te urca în ea, fiindcă dacă se întâmplă ceva nu vei putea ieși, neștiind cum să deschizi mașina. Este așa o nebunie să te îngrijorezi din cauza varietății unor lucruri neînsemnate, să te întrebi ce fel de lucru este.

De exemplu, astăzi am mers la cumpărături și erau acolo niște doamne care încercau să decidă ce fel de polonic le-ar trebui. Ore în șir le-a luat să se decidă ce polonic să ia. Vă puteți imagina? Ce diferență poate fi între un polonic și altul? Iar mâine, dacă vor vedea un polonic mai modern la altcineva, se vor duce înapoi să găsească unul la fel. Vreau să spun că încercând să te decizi pentru absolut orice, devii nebun! Mai ales dacă mergeți la un dineu, am văzut oameni - pentru că a trebuit să particip la multe dineuri - care discută jumătate de oră despre ce vor mânca. Fiecare trebuie să aibă ce poftește fiind foarte pretențioși în acea privință. Când vine mâncarea, se uită dacă au primit ce au dorit.

Ce e așa de important? Toată bucuria de a mânca, de a te întâlni se pierde în acea decizie fără sens, între un fel sau altul. Ce contează dacă mâncați pizza sau un alt fel, nu înțeleg. Cel mult puteți lua un fel pentru toți și să vă bucurați de el. Dar dimpotrivă, pierdeți atât de mult timp cu lucruri fără sens. iar când faceți asta, dezvoltați boli ciudate în interior, pentru că vă supuneți nervii la prea multă tensiune. Este prea multă tensiune în voi. Construiți aceste tensiuni pentru orice lucru mărunt. „Eu am comandat ceva, iar voi ați primit asta. Am dorit acest model de mâner, l-am primit pe acesta.” În felul acesta acumulați tensiuni în stomac iar apoi vorbiți despre tensiuni, spuneți că sunteți încordați, că aveți o tensiune sau alta și ce este de făcut? Apoi vedem oameni care apar pe piață, care cer șase mii de lire pentru a vă reduce tensiunea din stomac. Cum ar putea să o reducă? Nu pot. Iar voi îi credeți, pentru că știu să își facă reclamă. Ei se laudă: „Vă vom elimina tensiunile, suntem aici pentru a vă detensiona și așa mai departe”. Iar voi vă duceți la ei gândind: „Oh, acum am scăpat de tensiune”. Mental simțiți asta, dar tensiunea este tot acolo. În felul acesta stomacul nostru devine foarte ciudat.

Adevărata noastră căutare nu ar trebui să fie în politică, nu ar trebui să fie în comportamentul social, ci ar trebui să fie îndreptată numai către ascensiunea noastră, către Spiritul nostru. Asta ar trebui să fie căutarea noastră, iar când atingem acel stadiu, devenim oameni de o categorie specială, pe care William Blake i-a descris ca fiind oameni ai lui Dumnezeu, spunând că oamenii din această categorie vor deveni profeți și vor avea puterea să-i facă și pe alții profeți. A venit timpul acum să împlinim aceste cuvinte, ca oamenii lui Dumnezeu să devină profeți și să dobândească puterea să-i facă și pe alții profeți. Acesta este semnul: dacă îi puteți face și pe alții profeți, ca voi, atunci v-ați atins scopul; asta ar trebui să fie adevărata căutare. Politica e o lume nebună, știți asta. E o lume nebună și este un lucru iluzoriu pentru că atunci când vorbim despre capitalism, care este capitalul vostru? Aceste lucruri lumești, pietrele, plasticul? Ce dețineți voi? Dețineți un singur lucru, pe care nu îl cunoașteți de fapt, care este Spiritul. Cel care L-a cunoscut este un adevărat capitalist. Și odată ce devine capitalist, îl răspândește automat.

De exemplu, Eu sunt o femeie căsătorită, foarte fericită, o femeie căsătorită extrem de fericită, cu un soț foarte bun, foarte bine plasat în viață, cu niște copii foarte buni, cu nepoți, o viață de familie bună, nu-Mi lipsește nimic, dar nu Mă pot bucura de toate aceste lucruri, pentru că trebuie să le dăruiesc mai departe. Astfel devin un comunist în adevăratul sens al cuvântului. Sunt un adevărat capitalist și un adevărat comunist deopotrivă. Îmi cheltuiesc banii, mergând și întâlnind oameni, vorbindu-le, făcându-i să înțeleagă și cerându-le să devină Spiritul, să fie ei înșiși, să fie propria putere. Pentru ce? Oamenii nu înțeleg. Cei care lucrează cu soțul Meu și soțiile lor, îmi spun: „Ce faceți? De ce vă irosiți timpul?” Ele nu pot înțelege ce fac. Asta pentru că ele sunt preocupate de alte lucruri, au ocupații lipsite de bucurie. Dar Eu sunt aici, muncind pentru voi, muncind pentru fiecare, doar pentru ca și voi să vă bucurați de ceea ce Mă bucur Eu.

Deci, politica este total lipsită de sens, nu are niciun înțeles, puteți vedea asta clar. De aceea niciun fel de politică nu a avut succes. Am fost în Rusia - un alt caz pierdut. Am fost în America. Noi nu știm cum să tratăm libertatea noastră. Nu știm. Nu știm! Vrem să avem libertate - Abraham Lincoln a spus asta pentru că a fost un suflet realizat, dar n-a știut că toți ceilalți nu sunt. Odată ce aveți libertate, mergeți către delăsare, către violență. Voi nu știți cum să trăiți liberi, acea slavă nu este în interiorul vostru. Pentru a fi liber trebuie să fii rege, să fii o personalitate liberă. Dacă nu sunteți așa, mergeți de colo-colo, faceți una, alta. Ceea ce faceți tot timpul este să vă autodistrugeți. De dimineața până seara vă gândiți cum să vă autodistrugeți. În cele din urmă, în toate țările bogate, așa-zis democratice, dacă îi întâlniți pe tinerii lor și îi întrebați, veți fi uimiți că nu fac nimic altceva decât să-și pună la cale suicidul, cel mai sofisticat mod de a comite suicid. Puteți crede asta? Este un fapt.

Trei fete din Suedia, foarte tinere, au venit să Mă vadă în Cambridge. Iar când le-am întâlnit și le-am simțit vibrațiile, am fost șocată. Am spus: „O, Doamne, vibrațiile lor sunt exact ca ale unui om mort. Sunt amorțite, complet amorțite”. Am întrebat: „Ce faceți?” Au spus: „Știți, credem că nu suntem bune de nimic. Suntem inutile”. Am spus: „De ce? Sunteți înstăriți, aveți atât de mulți bani, sunteți foarte prosperi, aveți o țară foarte bine organizată și trăiți foarte bine. Ce se întâmplă atunci cu voi?” „De fapt, noi toate plănuim să ne sinucidem” - Mi-au zis. Aici ați ajuns cu bogăția voastră, cu așa-zisele voastre realizări: să încercați să vă autodistrugeți, sau să încercați să vă sinucideți, sau să vă îndreptați către o distrugere colectivă prin mărețele realizări dobândite în domeniul științei. Și asta pentru că nu știți ce înseamnă libertatea. Nu știți cât de mult a muncit Dumnezeu pentru a crea aceste ființe umane minunate, cât de frumoși, de fantastici sunteți voi în interior. Fiindcă nu știți ce sunteți de fapt, de aceea acceptați toate aceste lucruri, continuați să trăiți cu ele și vă auto-distrugeți.

Deci principala căutare din interiorul nostru este căutarea pentru Dumnezeu, căutarea pentru evoluția noastră, pentru nivelul superior al conștiinței colective. Asta este ceea ce trebuie să dobândim. Fără a atinge conștiința colectivă această lume nu poate fi salvată, nu poate fi emancipată. Nu există altă cale decât transformarea ființelor umane. Doar transformarea va da roade, nimic altceva. Timpul este scurt, trebuie să vă transformați. Numai cei care se vor transforma vor fi salvați. Ceilalți vor fi cernuți la sfârșitul timpurilor. Și atunci veți descoperi că o personalitate extrem de puternică, de distructivă, va veni pe acest pământ și va distruge totul în afară de cei care se vor transforma. Pentru că potrivit acelei personalități, acela va fi sfârșitul, va fi o pedeapsă meritată. Deci trebuie să vă transformați. Acesta este timpul care ni s-a dat - numit Krita Yuga în limba sanscrită - adică timpul în care Puterea Atotpătrunzătoare, Brahma Shakti, este în acțiune. Deci mai bine încercați să beneficiați de Ea. Acesta este timpul înfloririi, deci mai bine transformați-vă în interiorul vostru, stabilizați-vă ca ființe umane complet transformate.

Nu dați curs egourilor voastre. Nu-i induceți în eroare pe ceilalți, nu vă păcăliți pe voi înșivă. Vă spun, inteligența însăși este un lucru atât de ciudat, încât are capacitatea de a se păcăli singură. Acesta este cel mai rău lucru în ceea ce privește inteligența, faptul că se poate păcăli singură. Deci, acest proces viu trebuie să aibă loc în interiorul nostru ca să atingem țelul căutării noastre, împlinirea, absolutul. Iar asta este ceva despre care nu se poate discuta, vorbi, ci trebuie să se întâmple. Să presupunem că vreți să cunoașteți asta la nivel mental, Eu vă pot duce doar până la un anumit punct pot găsi o anumită concluzie logică pentru voi. Dar ascensiunea vă aparține. Nu v-o pot garanta. Dacă funcționează, bine; dacă nu, nu pot spune că pot să o fac Eu în locul vostru și nici că o puteți face voi înșivă. Dar odată ce are loc, desigur, o puteți da altora, și altora, și tot așa. Și voi o puteți da, în același fel. Așa cum o lumânare aprinsă poate aprinde altă lumânare la fel și voi puteți să îi iluminați pe alții.

Un domn din India, care nu avea prea multă școală, un fermier, a dat Realizarea la peste zece mii de persoane. Deci vă puteți imagina cât de puternici puteți fi. Aș fi vrut să vină în America, însă a trebuit să se întoarcă în India. A venit în Anglia, apoi M-a însoțit în toată Europa, și le-a explicat oamenilor lucrurile în așa fel încât i-a surprins. Un om fără școală, vorbind asemeni unui mare sfânt! Nu puteau înțelege cum putea vorbi astfel. L-am întrebat: „Cum te simți? Ești bine? Te simți în largul tău?” Mi-a răspuns în marathi: „Anant rakhile tayase chi rahave” - „Divinul este pretutindeni și oriunde te poartă, lasă-L pe El să aibă grijă de tine”. Adică atunci când ești preocupat de Divin, când ești una cu Cel Etern, de ce să-ți faci griji pentru lucrurile trecătoare? Am fost atât de fericită să aud aceste cuvinte de la el. Dar trebuie să spun un lucru: că a fost norocos să se nască într-o țară, în care acest lucru este cunoscut. Și a fost încă și mai norocos să se nască în Maharashtra, care este țara sfinților, sfinți care au scris lucruri frumoase, acea țară care nu este atât de materialistă. Pentru indieni, realizările materiale nu reprezintă succesul. De aceea oamenii nu înțeleg. Întreabă tot timpul: „Atunci de ce indienii sunt săraci?” „Nu și în inimile lor”, le-am răspuns. Ei zâmbesc, râd, sunt oameni joviali. Dacă mergi chiar și în casa unor oameni săraci, îți vor oferi o cană cu lapte. Au o inimă mare. De ce sunt săraci? Pentru că au fost sclavi timp de trei sute de ani. Vă puteți imagina o sclavie de trei sute de ani? Cine este responsabil pentru asta? Cine ne-a sărăcit? Am fi putut fi mult mai bogați decât oricare dintre aceste țări. Am fost cândva cel mai bogat popor din lume.

În Iran există un loc considerat ca fiind cea mai somptuoasă așezare din lume, unde există o sală de patru ori mai mare decât aceasta și toate ușile au aproape 2 m lățime. Iar când pășești în interior, ce găsești? Rămășițele lui Muhammad Ghazni, care a invadat India doar cu șase sute de ani în urmă și a luat cu el aurul și bogăția unui singur templu. Întregul loc este plin de diamante, de parcă ar fi alune adunate în coșuri. Și are o cupolă uriașă de aur, împodobită cu diamante, perle, smaralde; niște smaralde atât de mari puteți vedea acolo, toate aduse din țara noastră. Cum am putea fi bogați când am fost așa niște oameni docili? Toți au venit și ne-au executat în felul acesta. Și apoi ne întreabă: „De ce sunteți săraci?” Foarte frumos! Intri în casa cuiva, îi iei toți banii, îi iei totul, domnești asupra lui, nu-i permiți deloc să se dezvolte și apoi vii și-l întrebi: „De ce ești așa de sărac?” Minunați oameni! Asta este de fapt.

Deci, India a supraviețuit, în ciuda acestor lucruri, datorită credinței oamenilor în Dumnezeu, datorită încrederii că într-o zi își vor dobândi libertatea. În India - nu vorbesc despre indienii occidentalizați, care sunt oameni pierduți, absolut dezrădăcinați. Nu vă gândiți la ei! Sunt absolut inutili. Nu ei sunt cei care reprezintă India, ci indienii, adevărații indieni care trăiesc în sate, care sunt oameni simpli. Pentru ei, cel mai important lucru este Atma Sakshatkar, însemnând „să-ți primești Realizarea”. Acesta este lucrul suprem pentru ei. Nimic nu poate fi mai presus decât asta. Atenția lor nu este materialistă. O femeie, chiar dacă va muri, nu își va vinde castitatea. Aceasta este o țară măreață, lucru de care oamenii nu și-au dat seama, nu l-au înțeles. Au exploatat-o, au exploatat-o complet. Nu aveți idee în ce măsură ne-au exploatat. Iar astăzi ne întreabă: „De ce sunteți săraci, deși credeți în Dumnezeu?” Vreau să spun că existăm datorită acestei credințe. Doar grație ei existăm, altfel am fi fost terminați de mult din cauza modului în care am fost invadați tot timpul. În timp ce, surprinzător, în istorie veți descoperi, că India nu a invadat niciodată o altă țară. Niciodată. Vă puteți imagina? Este un fapt.

Deci unii spun: „De ce ar trebui să învățăm de la indieni?” Minunat! Noi am învățat toată știința de la voi, toate lucrurile voastre... Ar trebui să învățăm totul de la voi, chiar și natura voastră dominatoare, să învățăm totul, iar voi nu vreți să învățați nici măcar despre Dumnezeu de la noi? De ce? Iisus s-a născut în Anglia? Unde s-a născut El? El a venit, de asemenea, în India. Deci, nu ar trebui să dezvoltați asemenea idei, că: „Noi suntem cei mai avansați în religie, cei mai avansați în știință, în absolut orice”. Orientul și Occidentul trebuie să se contopească. Așa cum v-am spus, copacul a crescut prea mare. A existat, de asemenea, o mișcare spre rădăcini; iar acea mișcare către rădăcini a existat în India.

Desigur, aveți mulți escroci acum care vin din India, pentru că vă plac. În ultimii șaizeci de ani toți escrocii ieșiți din închisori au pătruns frumos pe piață. Iar vouă vă plac foarte mult. Vedeți, dacă unul din acești escroci ar veni aici, nu ați fi în stare să vedeți nici măcar scaunele. Oamenii s-ar înghesui aici, dacă ar fi niște escroci în fața lor. Pentru o persoană autentică nu vine nimeni. Când am venit în 1970, Mi s-a spus foarte clar: „Mamă, nu-i puteți impresiona pe acești oameni. Trebuie să știți cum să le răsfățați egoul luând bani de la ei. Dacă nu le luați banii, nu se vor uita la Dumneavoastră”. Așa că am plecat. Am fost sfătuită: „Acești oameni nu vă vor înțelege decât dacă luați bani de la ei”. Așa sunt națiunile creștine! Cât i-ați plătit lui Iisus? El a fost vândut pentru 30 de arginți. Așa stau lucrurile.

Va veni o zi când veți fi întrebați despre multe lucruri. Cu toate astea, dacă deveniți Spiritul, atunci sunteți în împărăția lui Dumnezeu, sunteți acolo. Cu toții puteți intra în împărăția lui Dumnezeu. Nu contează din ce țară proveniți. Oricare ar fi trecutul vostru, uitați-l acum și primiți-vă Realizarea! Vă rog, primiți-vă Realizarea și intrați în împărăția lui Dumnezeu! Dar pentru asta trebuie să fiți umili, trebuie să fiți umili în această privință. Nu Mă puteți cumpăra, nu Mă puteți organiza. Voi sunteți cei care trebuie să vă organizați. Și sper că acest lucru se va întâmpla. Categoric trebuie să se realizeze în țara asta, e foarte important, pentru că așa cum v-am spus, America este Vishuddhi chakra, un centru foarte important al întregii lumi. Iar dacă America nu poate face asta, nu știu ce se va întâmpla.

Dumnezeu să vă binecuvânteze pe toți!

Acum, dacă aveți întrebări, fără a fi agresivi cu Mine, Mă puteți întreba.

Voi nu știți, dar în unul dintre locurile unde am fost, o doamnă a venit să Mă lovească cu o Biblie mare. Și era cât pe ce să Mă lovească cu Biblia - incidentul a fost fotografiat. Eu pur și simplu râdeam. Nu știam ce să fac. Râdeam în hohote. Și toată lumea era supărată. Desigur, nu M-a lovit, slavă Domnului! Dar dacă ar fi făcut-o, ce-aș fi putut face? Era atât de furioasă! Nu știu ce o supărase atât de mult. Am întrebat-o: „Cine sunteți?” „Sunt născută a doua oară”, a zis. I-am spus: „Așa este”.

Așa că acum relaxați-vă! Aș vrea să puneți întrebări pertinente. N-ar trebui să irosim timpul celorlalți.

Doamnă: Mi-ați putea spune care ar fi cea mai bună metodă de a trezi energia Kundalini?  

Shri Mataji: Asta voi face acum. Acesta este rolul Meu. 

Motivul este că atunci când o candelă nu este aprinsă, ea poate fi aprinsă numai de o candelă aprinsă, nu-i așa? E un lucru simplu, absolut simplu. Sau puteți înțelege exemplul unei semințe - dacă trebuie să o faceți să încolțească, ce faceți? O puneți pur și simplu în Mama Pământ, iar Mama Pământ are capacitatea de a o germina. Atât de simplu este. Deci Eu vă voi da Realizarea vouă, iar voi o veți da apoi altora. Bine? Este foarte simplu. E o întrebare foarte bună. Arată o dorință foarte mare.

Domn: După ce sămânța germinează, creșterea spirituală continuă spre un tărâm mai înalt al spiritualității?

Shri Mataji: Ce a spus?

Sahaja Yoghin: Întreabă dacă creșterea continuă odată ce sămânța a încolțit?

Shri Mataji: Da, da, sigur că da. Întâi are loc germinarea, trezirea, întâi deveniți conștienți fără gânduri - vă voi spune toate stadiile în care intrați - iar apoi deveniți conștienți fără îndoială. Înălțându-vă în aceste stări începeți să manifestați puterea iubirii și o intensificați foarte mult, până deveniți un copac, deveniți propriul vostru guru, iar atunci ceilalți vă numesc guru, adevărat guru. E adevărat.

Domn: Mamă, interacționând cu alți oameni pe această cale a spiritualității și în orice mediu...

Shri Mataji: Ce spune? Un moment... Gavin, trebuie să...

Domn (reia): Bine. Interacționând cu alți oameni, în orice mediu, cum ar fi serviciu, sau orice alt loc, ei nefiind încă născuți ca Spirit, neavând acea subtilitate, discutând cu ei, cum putem trata această situație?

Shri Mataji: Ce spune?

Sahaja Yoghin: Cum poți trezi căutarea în cei care nu caută?

Doamnă: Nu, nu, nu, asta nu pot face. Dacă nu căutați, nu vreau să vă fac să căutați. Asta e imposibil. E o situație imposibilă. Dacă sunteți căutător, atunci vă pot ajuta. Dacă nu sunteți un căutător, atunci, vă rog, renunțați. Nu pot transforma o piatră într-un copac, înțelegeți? Asta este. Deci asta nu este posibil. Dacă sunteți un căutător, dacă căutați ceva, doar atunci devine posibil. Altfel, am văzut energia Kundalini înghețată la mulți oameni. Presupunând acum că Hitler spune: „Dă-mi Realizarea”, pot Eu să i-o dau? Asta este. Dar dumneavoastră sunteți un căutător desăvârșit, nu vă faceți griji.

Doamnă: Nu credeți că există mulți oameni care caută, dar nu știu ce caută?

Shri Mataji: Foarte adevărat.

Doamnă: Cum să ne adresăm lor sau cum puteți Dumneavoastră să o faceți?

Shri Mataji: Vedeți, astăzi am publicat un anunț în presă. Am cheltuit mulți bani, am fost televizați în Los Angeles și lumea a fost foarte impresionată pentru că doamna care M-a intervievat a simțit vibrațiile. Așa că acum ei vor să aibă o emisiune la nivel național, iar asta ar putea da rezultate. Dar voi aveți totul în interiorul vostru; chiar și fotografia Mea are efect, veți fi surprinși. Utilizând chiar și numai fotografia Mea, puteți da Realizarea. Dar problema este cum să-i aduci aici.

Doamnă: Complicat.

Shri Mataji: Foarte dificil, să știți. Trebuie să ai coarne și o trupă în fața ta. Ați văzut campaniile voastre electorale! Le-am urmărit și Eu și am spus: „Ah, cum pot face asta?” Dar cineva trebuie să facă toate astea, pentru că oamenii sunt obișnuiți cu acest fel de circ. 

Da.

Domn: Programul de mâine este diferit de cel de azi?

Shri Mataji: Da. Mâine voi vorbi despre alți centri și cum puteți vindeca, iar poimâine vă voi spune ce trebuie să faceți după Realizare. Ieri am vorbit despre lucruri generale, despre cele trei nadis (canale) pe care le avem, pe stânga, pe dreapta și cel de pe centru. Astăzi v-am vorbit despre câțiva centri energetici iar mâine despre restul. După aceea vă voi spune ce aveți de făcut după Realizare. 

Asta Mi-am propus pentru Houston, dar în alte locuri vorbesc într-un mod diferit. Așa ne-am decis, ca aici să avem patru zile de program. Întâi să vedem - vreau să spun că a vorbi e una și a primi Realizarea e altceva. De pildă vorbind despre mâncare, nu mâncați, nu-i așa?  Așadar, mai bine primiți-vă Realizarea. Este un lucru foarte simplu. Înainte de toate trebuie să vă rog să vă descălțați pentru puțin timp, pentru că încălțările - nu e nimic rău cu ele, dar se interpun cumva între voi și Mama Pământ. Așa cum vedeți, peste tot este nylon - nu contează.

Ei bine, primul blocaj pe care îl aveți, trebuie să vă spun, este aici (n.t. la baza gâtului, în stânga)– blocaj care apare pentru faptul că vă simțiți vinovați. Dacă am spus ceva care v-a făcut să vă simțiți vinovați, vă rog să Mă iertați. Nu trebuie să vă simțiți deloc vinovați; asta e prima condiție: să nu vă simțiți vinovați. Spuneți-vă vouă înșivă acum, că nu sunteți deloc vinovați. În acest moment sunteți aici. Fiind în prezent nu trebuie să vă gândiți la trecut. Spuneți-vă doar: „Nu am nicio vină, nu sunt vinovat deloc”. Orice am spus nu înseamnă că se referă la momentul prezent. Se referă la trecut. Încă se simte. La început era așa de apăsător. Nici nu puteam vorbi din cauza asta, fiindcă voi sunteți în interiorul Meu iar Vishuddhi stâng era blocat. Nu știam ce să spun, dar, slavă Domnului, e mai bine acum. În primul rând nu vă simțiți vinovați de nimic.

Acum trebuie să țineți mâinile în felul acesta (n.t. cu palmele în sus). Așa cum v-am spus ieri, aceștia sunt cei cinci centri de pe canalul stâng, apoi al șaselea și al șaptelea centru (n.t. Shri Mataji arată vârfurile degetelor și podul palmei stângi). Deci șapte centri pe partea stângă și încă șapte aici (n.t. se referă la palma dreaptă), pe partea dreaptă, însemnând partea mentală și fizică, iar aceasta (partea stângă) este partea emoțională. Deci, aceștia sunt centrii iar voi trebuie să așezați palmele în felul acesta. Ei bine, partea stângă este puterea dorinței voastre. Deci, așezați palma stângă către Mine. Nu este puterea dorinței pure, ci a dorințelor voastre în general. Deci, puneți mâna stângă spre Mine, în felul acesta, iar mâna dreaptă la fel (n.t. cu palmele în sus) și vă voi spune cum să vă utilizați partea dreaptă, fiindcă partea dreaptă este puterea acțiunii. Vă rog, așezați-vă cu toții, cu amândouă picioarele bine așezate pe Mama Pământ, având o atitudine umilă față de Ea. Acum, trebuie să închideți ochii. Nu îi deschideți până nu vă spun Eu. Nu ar trebui să deschideți ochii sub nicio formă. Dacă deschideți ochii, energia Kundalini nu se va ridica, pentru că în interiorul nostru trebuie să se petreacă ceva. Deci țineți ochii închiși, relaxați fiind, păstrați-vă ochii închiși.

Acum vă rog să faceți ce vă spun. Îndreptați-vă mâna stângă spre Mine, iar mâna dreaptă trebuie să o duceți pe inimă. Inima voastră este pe partea stângă. Așezați-vă mâna dreaptă pe inimă.

(Shri Mataji le arată cum trebuie să stea pe scaun, cum trebuie să țină mâinile)

Trebuie să stați drept, cu gâtul drept, nu aplecați în față sau în spate. Trebuie să aveți o stare de bine, nu să râdeți sau să zâmbiți, ci pur și simplu să fiți într-o stare bună, să nu vă simțiți nefericiți. Pentru că ceea ce veți dobândi este ceva ce v-ați dorit de veacuri; acum veți primi acel lucru. Deci, doriți-vă cu nerăbdare.

Acum puneți în inima voastră o întrebare, pentru că în inimă rezidă Spiritul. Deci, vă puteți adresa Mie spunându-Mi Shri Mataji, sau cu apelativul Mamă: „Mamă, sunt eu Spiritul?” Puneți această întrebare de trei ori, fără să vă simțiți vinovați, cu încredere deplină. Așezați mâna stângă pe genunchi, paralel cu podeaua. Acum puneți întrebarea. Mâna stângă paralel cu podeaua nu înseamnă îndreptată spre podea, ci cu fața în sus, deschisă. Palma este cu fața în sus. Așezați palma orientată cu fața în sus. Puneți întrebarea cu încredere deplină.

Acum, pentru a înțelege că sunteți Spiritul, trebuie să știți încă un lucru, că Spiritul este maestrul vostru. Și odată ce deveniți Spiritul, deveniți propriul vostru maestru. Deci puneți mâna dreaptă pe partea stângă a stomacului, pe partea stângă a stomacului și apăsați tare, pentru că acesta este locul în care rezidă puterea de stăpânire. Acum puneți o întrebare: „Mamă, sunt eu propriul meu stăpân? Sunt eu propriul meu guru?” Trebuie să întrebați asta de zece ori, fiindcă există zece principii de guru în interiorul nostru.

(Shri Mataji scutură de câteva ori mâna stângă, după care se ridică de pe scaun, își toarnă un pahar cu apă și îl bea. Rămâne în picioare privind atentă la fiecare. Repetă fiecare mișcare pe care trebuie să o facă participanții la curs).

Acum, puneți din nou mâna dreaptă pe inimă. Ei bine, aici afirmați cu încredere: „Mamă, eu sunt Spiritul”. Spuneți de 12 ori, cu toată convingerea și responsabilitatea: „Mamă, eu sunt Spiritul”.

Acum puneți mâna dreaptă pe umăr, lângă gât, pe partea stângă, pe umăr, aproape de gât. Acesta este locul în care v-am arătat că există un blocaj atunci când oamenii se simt vinovați. Apăsați cu putere. Veți constata că este un loc destul de încordat. Aici trebuie să spuneți: „Mamă, eu nu sunt vinovat”. Spuneți-o cu încredere deplină de 16 ori. Iar dacă aveți acest obicei, mai bine spuneți-o de 32 de ori. De 16 ori vă rog să spuneți: „Mamă, eu nu sunt vinovat”. Trebuie să vă iertați pe voi înșivă. Trebuie să vă iertați pe voi înșivă, spunând: „Mamă, nu am nicio vină, nu sunt vinovat”. Puneți mâna chiar lângă gât.

Acum puneți mâna dreaptă pe frunte. Puneți mâna de-a latul frunții, iar la acest nivel spuneți: „Mamă, iert pe toată lumea”. După ce vă iertați pe voi înșivă, trebuie să spuneți: „Iert pe toată lumea”. Puneți mâna de-a latul frunții. De-a latul, nu numai degetele, ci întreaga palmă de-a latul frunții. Din inimă trebuie să spuneți: „Mamă, iert pe toată lumea”. Vă veți simți foarte eliberați. Încercați. Jumătate din tensiunea voastră se va duce.

Acum puneți mâna dreaptă opus frunții și prindeți bine această zonă. Cuprindeți strâns această zonă. Fără să vă simțiți vinovați, fără să vă gândiți la trecut, trebuie să spuneți la modul general: „Oh, Doamne, Te rog iartă-mă pentru orice greșeală am comis”. Fără să vă simțiți vinovați - este foarte important. În partea din spate a capului vostru, în spatele capului vostru. Opus frunții, la spate, nu la nivelul gâtului ci opus frunții, deasupra lobului occipital, putem spune.

Acum puneți mâna pe creștetul capului, chiar în centru. Apăsați cu palma, și încercați să rotiți în sens orar. Rotiți în sens orar. La acest nivel, așa cum am spus, nu pot să vă încalc libertatea. Țineți mâna într-un mod confortabil, într-un mod confortabil. Dacă o puneți prin față, va fi comod. Și mișcați puțin. Iar acum, la acest punct, din moment ce nu vă pot încălca libertatea, trebuie să spuneți: „Mamă, Te rog dă-mi Realizarea”. Pentru că nu pot să fac asta fără permisiunea voastră. „Îmi doresc Realizarea. Te rog, dă-mi Realizarea”. Trebuie doar să o cereți. De șapte ori.

(Shri Mataji în picioare suflă peste ambele palme ale Sale, apoi le scutură)

Acum lăsați mâna jos și cu mâna stângă verificați dacă simțiți o briză răcoroasă ieșind deasupra capului vostru.

(Shri Mataji își ridică de trei ori Kundalini, prima dată face un nod, apoi două și la sfârșit trei noduri. În acest timp participanții la curs își verifică Kundalini )

Ridicați mâna mai sus ca să verificați, nu foarte sus, dar undeva mai sus de creștet. Pentru că aproape de creștet ați putea simți căldura capului. Deci puțin mai sus, nu exagerat, aproximativ la 15 cm de cap. Verificați acum dacă simțiți o briză răcoroasă ieșind din fontanelă. Nu vă gândiți la ea. Dacă vă gândiți la ea se va opri. Acum schimbați mâna și verificați din nou cu mâna dreaptă. Verificați dacă simțiți o briză răcoroasă ieșind din fontanelă.

(Shri Mataji  lucrează repede cu mâna dreaptă pe mâna stangă)

Simțiți briza răcoroasă? Acum vă voi învăța cum să vă ridicați energia Kundalini. Puteți deschide ochii. Faceți asta fără să gândiți, încercați să Mă priviți fără să gândiți. Nu vă gândiți la asta. Este doar acțiunea mâinii voastre, Kundalini fiind trezită acum. Deci trebuie să o stabilizăm. Puneți mâna stângă în față - stând așezați - în fața energiei voastre Kundalini, în felul acesta (n.t.cu palma în sus). În acest mod. Vedeți? Exact așa, stând așezați. Mâna stângă. Acum, mâna dreaptă trebuie să o mișcați astfel, față, spate, jos, sus (n.t. mâna dreaptă se rotește în jurul palmei stângi în timp ce aceasta se ridică). În felul acesta, vedeți? În acest mod. Acum să începem. Trebuie să o ridicăm. Ridicați-o deasupra capului, dați capul pe spate răsuciți-o apoi și faceți un nod. Să încercăm din nou. Încă o dată.