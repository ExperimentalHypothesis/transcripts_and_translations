https://vimeo.com/234549007

A MULADHARA TÖKÉLETESÍTÉSE
Birmingham, Anglia, 1985. 04. 20. (szeminárium)

Kérlek, üljetek le! Ez jó lesz? Fel tudjátok venni?
Jógi: Igen, Anyám.
Így játszik veletek a Mahamaya. Mindent elterveztek, mindent előkészítettek, és hiányzott a szári.
Ezután odajöttek hozzám és elmondták, hogy hiányzik a szári. Most mi legyen? Szerintük szári nélkül nem
lehet Puját tartani. Azt mondtam: „Rendben, akkor várjunk. Ha időben megérkezik, akkor megtartjuk;
ellenkező esetben tarthatjuk később.” De a legkevésbé sem zavart, legkevésbé sem izgatott, mert nem volt
az egészről kigondolt tervem. De ha van egy mentális elképzelésetek: „Mindent beterveztünk, mindent
elrendeztünk. Mindezt megtettük, és most rosszul végződik.” Nem számít. Semmi nem végződik rosszul.
Ez az, amit nem tehetünk. Mivel ma azt kérdeztétek, hogy „Mi a Mahamaya?”, hát ez az. Meg kell
tanulnotok elfogadni bármit, ami az utatokba kerül. Ez az egyik dolog. És itt most csalódottak vagytok,
dühösek, izgatottak, és ezzel tönkreteszitek az örömöt, azért, mert előre elképzelünk valamit. Elméletben
kitalálunk valamit, aminek meg kellene történnie. Ez valójában egy finomszintű ego. Arra gondoltam, hogy
ez elrendeltetett, rendben, akkor megtartjuk holnap. Mit számít? Mindenesetre azt mondtam Srivastava
úrnak, hogy csak két óra körül érek haza. Azt kérdezte: „Miért nem reggel?” „Nem hiszem, hogy az
megoldható.”
Így váltok 'avyagra'-vá – 'vyagra' az a személy, aki aggódik –, olyanná, aki nem aggódik.
Két dolog miatt szoktunk aggódni. Először is, azért aggódunk, hogy mi fog történni a jövőben.
A jövő nem létezik. Ha előre elképzelted, hogy minek kell megtörténnie a jövőben, akkor feldúlt leszel.
Ez az egyik dolog. De ha nincs előre kialakított képed, akkor csak látod, hogy mi történik a színtéren;
nézed, bármi is tűnik elő. Ilyenkor nem aggódsz, mert kíváncsian várod, hogy mi fog történni. Ez az egyik
módja, hogy megbántódsz, hogy aggódsz.
A másik helyzet, amikor aggódsz, ha felépítesz egy mítoszt, elképzeled, hogy „Ó, most Puját
fogunk tartani”, és mégsem tartjuk meg. Ekkor zaklatottak lesztek. Ez min változtat? Ezután nem tudod
élvezni a mai beszédemet, és a holnapi Puját sem, mert elképzelted, hogy ma fogjuk a Puját megtartani.
Mindenki szépen felöltözött. Nagyon szépen. Sok időt töltöttünk el azzal, hogy felkészüljünk a Pujára.
Semmi gond, majd megtartjuk holnap. Mit számít? „Szépen kidíszítettük magunkat. Felkészültünk a
Pujára, mind itt ülünk, és most meg mi történt!?”
Én fel sem vettem a Puja szárimat, mert tudtam, hogy mi fog történni. De nagyon jó, hogy így
láthatlak benneteket. A Puján sohasem látlak benneteket így felöltözve, mert magammal foglalkozom.
Most láthatom, milyen szépen fel vagytok öltözve, és ez nagy öröm számomra.
Ezek a mentális elképzelések a felelősek a csalódottságunkért.
Például beszéltem nektek a pénzről, amivel ugyanez történik. Mikor Indiába jöttök, bizonyos
összeget félretesztek a vásárlásra. Tudjátok, néha annyira felpakolva jöttök, mint egy kereskedő.
A vámosok annyira kedvesek, úgy értem, a Sahaja jógik szabadon átmehetnek a vámon, akár Indiában,
akár Angliában vagy bárhol. Van egy elképzelésük, hogy „Ezt fogok vásárolni, és ennyit fogok elkölteni.”
Hogyha pénzt kell költeniük valami másra, zaklatottak lesznek, mert már eldöntötték, hogy mennyit fognak
elkölteni. Tehát elmennek vásárolni. Ebben is, csak figyeljétek meg, hogy a Mahamaya hogyan működik.
Ez mindannyiótokkal megtörtént. Tehát elmennek vásárolni.
Mondom nektek, Gavin egyszer vásárolt egy képet, amiért nem is tudom, mennyit fizetett.
Azt hiszem 500 rúpiát. Mennyit fizettél? 4000 körül? Hány fontot fizettél érte?
Gavin: Negyvenet.
40 fontot? 40 fontot fizetett azért a valamiért, amiért én 5 fontot sem adtam volna. Azt kérdeztem:
„Mi ez? Hogy vehetted ezt meg?” „Ó, ez annyira szép, Anyám. Agrában vettük.” Azt mondtam:
„Ez Nepálban készült. Ha Agrában veszed meg, akkor nagyon sokba kerül. Ez pazarlás.” De az volt a
legrosszabb az egészben, hogy nagyon rossz volt a vibrációja, ők meg azt gondolták, valami nagyszerűt
vásároltak. Nagyon rossz volt a vibrációja, és ezt észrevettem. Azt mondta, hogy „Rendben Anyám, itt
tartom a házadban, és Te majd rendbe hozod a vibrációját.” Megpróbáltam, de nem működött.
Azt mondtam: „Gavin, most mi legyen? Dobd a Temzébe, vagy nem tudom, mit tegyünk.”

Akkor szerencsére az történt, hogy C.P. azt mondta: „Valamilyen Buddhával kapcsolatos ajándékot
kell vinnem Japánba.” Azt mondtam, hogy ezek a japán kiállítók mihasznák. Nincs olyan bhoot, ami
zavarná őket. Azt kérdezte: „Mit vehetnék?” „Buddhával kapcsolatos dolgot nem könnyű itt találni, de van
itt egy 'avlokhiteshwara', szeretnéd megvenni?” Megkérdezte, hogy „Mennyi az ára?” „40 font.” „Rendben,
megveszem.” és megvette 40 fontért. Azt mondtam: „Add csak oda annak a japán embernek.” Egy
kellemetlen alak volt. „Pont jó lesz neki.” – mondtam. Így sikerült elintéznem. Tudtam, hogy valahol majd
lesz célja ennek.
Mivel az elképzeléseink annyira merevek, nincs semmi képlékenység a felfogásunkban.
Ha rugalmasakká váltok ... Ez nagyon az elején történt, amikor Gavin Indiában járt, nagyon az elején.
Most már megváltozott. Tehát, ha rugalmassá váltok, akkor az történik, hogy meglátjátok az örömöt.
Észreveszitek, ahogy minden rendeződik. De ha hajthatatlanok vagytok, a saját merevségetek csapdájába
estek. Ekkor semmit nem tudtok élvezni, mert nem adtok mozgásteret Mahamaya erejének. Ilyenkor
éreztek csalódottságot. Ezt mind ti magatok teremtitek. A mentális kivetítés és a pusztítás is a ti
teremtményetek. Senki nem felelős érte, csakis ti. De ez is a Mahamaya munkája. „Szankalpa vikalpa
karo.”
Valamit elhatározol. Például: „Ma elmegyek Birminghambe. El kell mennem Birminghambe.
Nem tudok jönni a meditációra, mert el kell mennem.” Egy idő után azt veszed észre, hogy lehetetlen mást
tenned, mint ami a Sahaja Jógához szükséges. Mivel bármikor megpróbálsz valami egyebet tenni, utána
csalódott és zaklatott leszel. Ha nem ez történik, akkor úgy alakul, hogy megérted, mi az, ami fontos, miről
maradsz le. Néha eltévedtek. Arra gondoltok: „Istenem, eltévedtünk. Most mi lesz? Merre menjünk?”
A ti helyetekben azt mondanám: „Rendben, eltévedtem. Biztos valami mást kell megtalálnom.”
Utána találok valamit, amit már régóta keresek, napok óta keresek, és ott találom.
Ha bíztok a Lelketek örömet adó tulajdonságában, abban, hogy a világ semmi kincséért sem
fogjátok elveszíteni ezt a tulajdonságot, ez vezetni fog benneteket, és megértitek a világi, mulandó dolgok
képlékenységét. Minden megváltoztatható, csak ti nem változtok, mert ti a Lélek vagytok.
Ma a Muladharáról szeretnék beszélni, ami nagyon fontos téma. Azt hiszem, már nagyon sokszor
beszéltem róla, de nyugaton, azt kell mondanom, hogy a helytelen viselkedésünk miatt, és azért, mert
elfogadtuk mások téves elméleteit, akik nagyon dominánsak, nagyon tönkretettük a Muladharánkat.
Annak ellenére, hogy a Kundalini a meggyengült erejű Muladharával is felemelkedett, és
fenntartotta magát, tudnunk kell, hogy bármikor a korábban létrehozott tévutak csapdájába eshetünk.
Nagyon komoly baj, hogy a Muladhara csakra valóban nagyon megtört, és olyan ösvényeket hoztunk létre,
amelyek elterelhetik a figyelmünket, ha nem vagyunk nagyon óvatosak. Hogyha valaki nagyon becstelen,
fösvény, vagy pénzéhes, az egy nagyon durva szint, és annyira világosan lehet látni. Ha magadat látod
megdöbbensz, hogy „Miért mondtam ezt? Hogy tehettem ilyet?”
De ha a baloldalas ostobaságokról van szó, az Anya elleni bűnökről, az titokban történik, benned
játszódik le. Rajtad kívül senki sem tudja, hogy mi megy végbe az elmédben. Senki sem tudja, hogy mit
fogsz tenni a következő pillanatban, amikor csak egyedül magad vagy.
Anyátokon kívül senki sem láthat belétek. Én is csupán érezni tudom a Muladharátokat... Az igazat
megvallva az egy olyan központ, amit én magam is nehezen érzek. Ennek az az oka, hogy nagyon, nagyon
erős a Muladharám, és mondhatnám, nem annyira érzékeny, semmi nem zavarja. Az Én Muladharám soha
nem figyel senki más Muladharájára, visszavonul, mindig ezt teszi. Éppen ezért, csak amikor valakinek a
Muladharája nagyon rossz állapotban van és a személy nagyon közel van hozzám, csak akkor érzem
nagyon erősen a Muladharát. De azért tudom érezni. Tegyük fel, hogy adtok nekem valamit, amit korábban
ti használtatok, azt azonnal megérzem. Tehát a Muladhara rendbehozása teljes mértékben tőletek függ,
és egy erős Muladhara nélkül nem tudtok felemelkedni, bármit is tesztek.
Az indiaiak számára, akik tiszteletben tartották a Muladharájukat, nagyon sokféle út és mód van
arra, hogy megerősítsék a Muladharát, de ezek nálatok, nyugatiaknál nem működnek, mert a tiétek
károsodott. A tiétek olyan, ami összetört és nem a fizikai szinten működik, hanem érzelmi szinten –
'mana', ahogy mi nevezzük, a bal oldal. Ezért, ha nem is beszéltek olyan módon, de az elmétek még mindig
azon a területen mozog. Még mindig arra gondoltok, mentálisan foglalkoztat benneteket, vagy lehet, hogy
meglátjátok az ilyesmit, meg akarjátok látni, szeretitek nézni, még mindig van bennetek egy rejtett
vonzódás, addig a Muladharátok nem tud megerősödni.

Meg kell értenetek, hogy a nyugati emberekhez beszélek, ugyanezt nem mondanám el az
indiaiaknak. Nekünk sokkal keményebben kell dolgoznunk. Legyetek éberek, foglalkozzatok magatokkal!
Ez sokkal inkább egy mentális tevékenység – mentális alatt az érzelmi oldalt értem. Figyelnetek
kell az elméteket. Angolban ez egy fura szó: „elme”, de a 'mana' az, ami táplálja az érzelmi oldalunkat,
a vágyainkat. Hová megy, merre barangol az elmétek? Mivel foglalkozik? Ellen kell állnotok az
elméteknek, a vágyaitoknak, vagy nézzetek szembe velük, hogy ti magatok lássátok tisztán, hogy mi
történik. A döntés a tiétek. Ezen a ponton senki sem fog benneteket kijavítani.
Tudom, hogy ti szoktatok nekem beismerő leveleket küldeni. De az igazat megvallva, soha nem
olvasom el őket. Ha ilyen levelet küldtök, nem olvasom el. Bármilyen vallomást is tettetek, azokat a
leveleket mind elégettem. Fogalmam sincs róla, hogy mit tettetek és nem is akarok tudni róla. Nem érdekel.
Engem az érdekel, hogy ne ragadjatok le ugyanazoknál az elképzeléseknél, azon a szinten, vagy
mondhatnám, bármilyen szinten.
A gondolatmentes tudatosságban tudjátok legyőzni azokat a gondolatokat, amelyek egy rossz fajta
Muladharából erednek.
Lehet, hogy van köztetek olyan, akinek bhoot (negativitás) van a Muladharáján. Erre van is fizikai
kezelés, amit majd elmondok Gavin-nek valamikor, és őt majd megkérdezhetitek, de nem mondhatjátok
mindig, hogy „Ez egy bhoot és én rendben vagyok, távol tartom magam a bhoot-tól.” Ez nem így van!
Valahányszor azt mondod, hogy „Van bennem egy bhoot.”, az azt jelenti, hogy a bhoot pártjára állsz.
Úgy nézz mindenkire, mint egy 'szaksi', ami azt jelenti, hogy látod a személyt, de nincs benned
semmilyen érzelmi visszhang, ami megöli az örömöt. Ti magatok nagyon könnyen érezhetitek a
Muladharátokat. Az ujjaitokban is érezhetitek. Legyetek éberek ezzel kapcsolatban. Ha kedvesek akartok
lenni magatokhoz, tudnotok kell, hogy a figyelmeteket egy józan házasélet felé kell terelnetek.
De azt sem kell túlzásba vinni, mert most megtudtam, hogy nyugaton az embereknek kigondolt módszereik
vannak arra, hogy hogyan helyezzék át a figyelmüket az egyik személyről a másikra. Különböző mentális
akrobatikákat eszeltek ki, hogy tönkre tegyék a tiszta figyelmüket. Ne játsszatok ezekkel!
Olyan sok egyéb dolog van, amivel kifejezzük, hogy egy rossz Muladhara csapdájában vagyunk:
az, ahogy öltözködünk, járunk, ülünk, beszélünk, viselkedünk, azért, hogy hatással legyünk másokra, és
mások legyenek hatással ránk. Mindez a Sahaja Jógában. Az egyetlen dolog, ami hatással lehet rátok,
az a mások által fejlődésben elért magasság. Ezt meg tudjátok tenni, nem nehéz. Ha a Kundalini fel tud
emelkedni ilyen tönkretett Muladharákkal, biztos vagyok benne, hogy teljesen meg tudjátok gyógyítani a
Muladharátokat. De nektek, mindenekelőtt meg kell erősítenetek a Muladharátokat, amihez úgy gondolom,
egyfajta vezeklésre van szükségetek.
Ezért mondom olykor, hogy a nyugati emberek kevesebb húst egyenek, különösen a vörös húsokat
kerüljék, a marhahúst, a lovat, kutyát – és nem tudom, még miket esztek. Fogyasszatok inkább
vegetáriánus ételt. Nem azt mondom, hogy legyetek vegetáriánusok, ezt tudjátok. Olyan ételt egyetek, ami
nem hevíti a szervezeteteket. Még a hal is hevít. Tehát éljetek inkább aszketikusan, de azért ne kezdjetek
olyan borzalmas „egészséges ételeket” fogyasztani. Nem bírom őket. Szerintem nem embereknek, hanem
inkább állatoknak való. Teljesen felkavarja a gyomrot, és borzalmas. Ezeket a müzliket (Country Store:
Vidéki Bolt áruját) kipróbáltam egyszer és azt mondtam: „Egy életre elég volt!” Az egész vidék a
gyomromban volt.
Nektek, akik rossz Muladharától szenvedtek, tudnotok kell, hogy az étel nagyon is számít a
Muladhara erőit illetően. Ahhoz, hogy meggyógyítsátok, először le kell nyugtatnotok, mert túlságosan
felizgatott, túlzottan izgatott. Ha megérintetek egy férfit, vagy megérintetek egy nőt, ha ránéztek egy nőre...
Én ezt egyszerűen nem értem, rosszabbak vagytok a majmoknál. Borzalmas! Meg kell nyugtatnotok,
le kell hűtenetek, hogy Shri Ganesha megáldhassa a Muladharátokat. Nincs semmi kecsesség! De ez nem
egy külső dolog, hogy azt mondhatnám: „Legyen önbecsülésetek!” Tudom, hogy ezekkel a szavakkal nem
fogom megoldani. Le kell ülnötök, meditálnotok kell és próbáljátok lenyugtatni. Beszélek Gavin-nel és
elmondom neki, hogy mit lehet tenni ezzel kapcsolatban, mert így, nyilvánosan nem beszélhetek róla.
De ez csupán a fizikai oldal. Mentálisan ébernek kell lennetek, hogy lássátok, merre jár az elmétek, milyen
piszkos dolgokkal foglalkozik. Miért foglalkozik ezekkel az érzésekkel? Nézzétek a madarakat,
a virágokat, nézzétek a természetet, a szép embereket, csak nézzétek őket!
Egy másik szörnyűség nyugaton, hogy a nőknek közszemlére kell tenniük a testüket, hogy
felizgassák a férfiakat. Azt hiszem, a férfiak ugyanezt teszik. Próbálják egymást állandóan felizgatni,
és ilyen ostoba izgalmi állapotban élnek. Olyan szép dolgokat kell közszemlére tenni, mint a virágok,
vagy a dísztárgyak. Az rendben is van. De ti nem vagytok tárgyak! Az a ti magántulajdonotok.

Nem teszitek ki minden aranyatokat az utcára, nem igaz? Néha jobb lenne, ha azzal próbálkoznátok.
Nem tetszene, ha az emberek elrabolnák az aranyatokat, de az nem zavar, ha az erényességeteket
fosztogatják. Mindenki tisztátalan szemekkel néz rátok. Nem érzitek ezt sértésnek? Mert az ego egy
mocskos dolog, őt nem zavarja. Örül, ha az emberek benneteket néznek. Kifosztanak benneteket.
Elrabolják az erényességeteket. De a Sahaja jógik nem ilyenek. Mégis azt kell mondanom, hogy meg kell
tisztítanotok a szíveteket, az elméteket. Tartsátok magatokat távol ettől!
Az elme nagyon fura helyzetben van, és ezért a legnagyobb bonyodalom az emberek agyában van.
Teljesen megzavarodtak, teljesen összezavarodtak az emberek. Mert az efféle életben nincs bölcsesség.
Szex-orientált személyiséggé váltok. Általában fordítva szokott lenni: ha pénzorientált vagy, akkor meg
akarod tartani a pénzed, ha a birtoklás érdekel, akkor meg akarod őrizni a tulajdonod, ha megszerzel egy
antik tárgyat, meg akarod azt őrizni. Akkor miért ne védenéd, ékesítenéd, imádnád azt a tulajdonodat, ami
mindenek között a legértékesebb.
Nagyon aggódom amiatt, hogy az emberek titokban elmerülnek efféle dolgokban. Néha
álszenteskednek, és nem zavarja őket az ezzel kapcsolatos képmutatás. Sahaja jógik, az rendben van,
de azt gondolják, hogy ezen a területen azt tehetnek, amit akarnak. Néha van köztük olyan, aki azt mondja,
hogy „Anyánk azt mondta, ez így rendben van.” Soha nem mondtam ilyet! Egyetlen dologban nem kötök
kompromisszumot, és az ez. Erényes szemléletmóddal kell közelítenetek magatokhoz, az élethez, a
lényetekhez, a személyiségetekhez! Szentek vagytok. És ha egy szent jelleme nincs rendben – jellemnek
nevezem, a személyiségének a lényege –, akkor ő nem is szent.
Ezt a tisztaságot fenn kell tartani. Ebben nem lehet semmilyen kompromisszum. Nem mérhetsz
csapást mindennek a gyökerére. Ha ez működni fog kollektív szinten, hogy senki nem csapja be saját
magát, senki sem áltatja magát és az elméjét a felemelkedés helyes útján tartja – a felemelkedésre gondol,
arra, hogy miként fog növekedni, az öröm pillanataira, arra a napra gondol, amikor először találkozott
Velem, és minden másra, ami gyönyörű és szent –, akkor megtisztulhat az elméje. Ha mégis jön egy ilyen
gondolat, azt kell mondanotok, hogy „ezt nem, ez nem kell”. Ez sokkal inkább mentális, mint fizikai szintű,
azt kell mondanom. Tudom, hogy nehéz, de ha meg tudtátok kapni az önmegvalósulást, ezt miért ne
érhetnétek el?
Meg kell értenetek, hogy ebben nem lehet kompromisszumot kötni. Ha így folytatjátok, eljön majd
a nap, amikor teljesen ki lesztek taszítva, mint ahogy bármelyik ördög ki lesz taszítva. Nincs
kompromisszum! Mondjátok magatoknak, ne áltassátok magatokat, ne csapjátok be magatokat! Addig nem
tudtok felemelkedni, amíg megbújik bennetek valami. A mélybe fog húzni titeket, mert ez a ti gyenge
pontotok, és egyre gyengébbek, és gyengébbek, és gyengébbek lesztek.
Az egyetlen kérdés az, hogy „Hol van a figyelmetek?” Térítsétek el, tereljétek el a figyelmeteket!
Először gyakorlásra lesz szükségetek, némi erőfeszítésre, majd utána magától sikerülni fog. Nem kell majd
igyekeznetek, nem kell aggódnotok, sőt ellenkezőleg: lehetetlen lesz másképp viselkednetek.
Nagyon sok szokásunk van. A kondícióink kezére játszottunk és tönkre tettük magunkat.
Ez a kondíció mind közül a legfinomabb szintű és a legrosszabb. Lehetetlen legyőzni a Sahaja Jógában
mindaddig, amíg ti egyénileg nem vállaljátok a felelősséget, hogy gondoskodtok róla. A Muladhara az
egyik legérzékenyebb és legerőteljesebb csakra. Olyan sok fodra és olyan sok dimenziója van. Ha a
Muladharátok nincs rendben, cserben hagy a memóriátok. Ha a Muladharátok nincs rendben, először is
a bölcsességetek tűnik el. Nem lesz tájékozódóképességetek.
Az elmebaj, ami most lassan terjed Amerikában a negyven év alattiak között, a rosszul működő
Muladhara miatt van. A legtöbb gyógyíthatatlan betegség fizikai szinten a gyenge Muladhara miatt alakul
ki. Mentális szinten, a legtöbb mentális probléma, amit ismerünk – azt mondanám 90 % -ban – a gyenge
Muladhara következménye. Ha valakinek erős a Muladharája, erőteljes a Muladharája, akkor nem kerül
bajba. Mert tudjátok, hogy itt hátul a Muladhara egy nagyon erős támasz.
Ha valakinek elmegy az esze, az agyban keresi a hibát. Nem az agy okozza, hanem leginkább a
Muladhara. Tehát a fizikai és a mentális biztonságotok érdekében józan magatartás szükséges a Muladharát
illetően. Ezért sürgetem annyira, hogy mindannyian házasodjatok meg. A házasság után pár nappal azt
veszitek észre, hogy a figyelmetek a házasélet egyéb problémái felé terelődik.
De ez nem történik meg, ha nem vagy Sahaja jógi, mert a szenzációhajhászás lett a modern élet
legfontosabb motívuma, és csak hánykolódtok az emberek minden ilyen szándékos támadásának
egyenetlen tengerén. A média, a könyvek, az elméletek, minden ezt a borzalmas ingerelhető
temperamentumot hozza létre bennetek.

Az ilyen ember nem türelmes, nincs benne egyensúly. Valójában képmutató és nagyon rossz a bal
Vishuddhija. Ez nagyon sok bonyodalmat okoz.
Ami az önmegvalósulás előtt történt... felejtsétek el a múltat. Bármit is tettetek, felejtsétek el.
Ne aggódjatok. De azt az egy dolgot ne felejtsétek el, hogy károsítottátok a Muladharátokat, tehát
gondoskodnotok kell róla, meg kell nyugtatnotok, normális állapotba kell hoznotok. Egészséges,
kiegyensúlyozott központtá kell tennetek, hogy Shri Ganesha irányíthassa.
Ha Shri Ganesháról beszélek, tudjátok, hogy a vibrációk számomra túlságosan felerősödnek.
Az ártatlanságról beszélünk, de ahhoz, hogy felébresszük magunkban az ártatlanságot őrködnünk kell,
teljes éberségre van szükségünk az elménket illetően. Mire gondol? Merre kalandozik? Hová megy ez a
tolvaj? Be akar csapni, át akar verni? Rendben! Ébernek kell lennetek, nagyon ébernek.
Már régóta gondolok arra, hogy erről beszélni fogok, de most egy dolgot el kell mondanom: le
lesztek leplezve. Mahamaya egy másik tulajdonsága, hogy leleplez benneteket. Ha megpróbáltok becsapni
Engem, le lesztek leplezve – az „Engem” azt jelenti, hogy a Kundaliniteket. Ha megpróbáljátok rászedni
a Kundalinit, lelepleződtök, és szégyenkezni fogtok magatok miatt. Kérlek, vigyázzatok! Nagyon
vigyázzatok, hogy a Muladharátokat újra egészségessé és erőssé tegyétek.
Isten áldjon meg benneteket!
Az legyen az imánk, hogy „Legyen a Muladharánk egészséges és erős!” Csak ennyi. Imádkozzunk!
Vannak gyakorlatok a Muladharára, amit elmagyarázok Gavinnak, aki a vezetőtök Angliában, és ő majd
továbbadja nektek. Szóban kell továbbadni, nem szabad leírni. Az ashramok és egyéb helyek vezetői
időnként jöjjenek el hozzá, és beszéljék meg ezeket a dolgokat. Ez titok, nem lehet nyíltan beszélni róla.
Ez titok közted és saját magad között. Nem lehet leírni. Nem kell emlegetni, hanem mindenkinek dolgozni
kell rajta, olyan módon, hogy élvezhessétek Shri Ganesha áldásait. Azt mondanám, hogy ez sokkal inkább
a hölgyeknek szól, mint a férfiaknak, mert a férfiak jobban szenvednek ettől, mint a nők. Ezért a nőknek
nagyon oda kell figyelniük. Nagyon jó kapcsolatokat alakítsatok ki a fivéreitekkel. Mindaddig, amíg ti nem
értek el jellembeli nagyságot, a férfiak nem jöhetnek rendbe.
Láttátok Indiában, hogy a nők nem szeretik, ha bárki megnézi őket, vagy ha megpróbálják
megérinteni őket. Nem szeretik. A nők öngyilkosok lettek, máglyára mentek, ezrek tették ezt, mert attól
tartottak, hogy valaki a testükhöz érhet. Ez annyira összefügg az Atma-val, a Lelketekkel. Ez a teste, az
ártatlanság a Lelketek teste. Mind ilyenekké válhattok, mert most már jóginik vagytok. Ők nem voltak
jóginik, de egy dolgot ismertek: az erényességük erejét. Sokkal inkább a nők azok, akiknek meg kell
próbálniuk maguk körül létrehozni ezt a nemességet, erényességet és szentséget árasztó érzést, hogy a
férfiak tiszteljék őket, és bennük is kialakuljon ugyanez.
Nagyon köszönöm.