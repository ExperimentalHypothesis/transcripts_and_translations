5 मार्च 1991
Public Program
Ghaziabad (भारत)
Talk Language: Hindi | Transcript (Hindi) - Draft

सत्य तो खोजने वाले आप सभी साधकों को हमारा प्रणाम। कोई सा भी जीवन का आँगन ऐसा नहीं होता है जहाँ मनुष्य खोजता नहीं है। कभी-कभी उसे ये मालूम नहीं होता है कि वो कुछ खोज रहा है। वो जानता नहीं है कि उसके अंदर कोई चीज़ खोई-खोई सी है जिसे वो खोज रहा है। ऊपरी तरह से जितना भी कहे कि, 'मैं ठीक हूँ,' या 'संतुष्ट हूँ' किन्तु अंदर से अगर वो विचार करे तो उसके अंदर कोई खोज छिपी हुई है हर तरफ उसको पुकार रही है। कभी वो सोचता है कि मैं अगर बहुत पैसा रुपया कमाऊँ तब मैं ज़रूर समाधान पा लूँ और इस खोज में कि वो पैसा कैसे बनाए, वो काम ही गलत करता है लेकिन मैंने किसी भी पैसे वाले को बहुत सुखी नहीं देखा, आज तक नहीं देखा। जितने भी मेरे पास आते हैं और कहते हैं, "माँ, सब तरह से कलह है घर में" "और ज़रा सी भी मेरे अंदर शांति नहीं है, मुझे आप शांति दीजिये।" फिर कोई सोचता है कि, "मेरे शारीरिक दलबल इतने बढ़ जाएँ कि दुनिया मुझसे थर्राए।" और वो प्रयन्तशील रहता है कि, "भई, मैं अपने शरीर को बड़ा बलिष्ट कर लूँ," "उसपर भी मुझे शांति नहीं मिलती।" वो भी कहता है कि, "माँ, मुझे शांति दीजिए।" उसके बाद बहुत से लोग सत्ता की ओर दौड़ते हैं, बड़ी मेहनत करते हैं 'मुझे ये सत्ता चाहिए, मुझे वो सत्ता चाहिए।" बड़े-बड़े सत्ता धारी लोगों को भी मैंने देखा है कि उनको चैन नहीं है। वो भी सोचते हैं कि ये शांति कहाँ मिलती है। इस प्रकार मनुष्य भटकता हुआ इधर से उधर शांति की खोज में दौड़ ही रहा है। लेकिन ये शांति है कहाँ?

कौन सा ऐसा मार्ग है जिससे ये शांति का पता लग सकता है जिससे हम इस शांति के गुह्य को जानें? ऐसा कोई मलंगमय मंदिर हो तो लोग मंदिरों में घूमते हैं फिर किसी गुरुओं के पास घूमते हैं, फिर किताबों में खो जाते हैं। चाहे उनका परमात्मा में विश्वास हो या न हो, लेकिन पूरी समय ये लगता है कि अंदर कुछ शांति नहीं है। मनुष्य जब जानवर से मनुष्य हुआ, तो उसने अपनी शांति को खो दिया। क्योंकि पशु तो परमात्मा के पाश में होते हैं इसलिए उन्हें अशांत होने की कोई ज़रुरत नहीं पर मनुष्य के अंदर दो ऐसी संस्थाएं हैं जो उसे चैन नहीं लेने देतीं। उसमें से एक संस्था जो है उसे हम कह सकते हैं कि अहंकार। ये मनुष्य ही सोचता है कि, 'मैं ये करता हूँ, मैं वो करता हूँ, मैंने ये किया, मैंने वो किया,' या 'मुझे ये करना है' या 'मेरे बाप दादाओं ने ये किया।' अब मुझे आगे क्या करना है - वो आगे की सोचता है। और कौन विशेष मुझे बात करनी है - हर समय आगे की सोचता है। अभी जो है उसमें उसे चैन नहीं आता है। आप जानते हैं कि अर्थशास्त्र में कहा जाता है, इकोनॉमिक्स में कि मनुष्य की जो ज़रूरतें हैं, वो कभी भी पूरी तरह से समाधान नहीं करतीं हैं। आप देखते ही हैं, आज ये चीज़ खरीदी, उसके बाद दूसरी चीज़ खरीदी - हर चीज़ के लिए इतनी तकलीफें उठाएंगे और जब वो चीज़ मिलेगी, हासिल हुई, तो कौड़ी हो गई। फिर दूसरी चीज़ के पीछे भागने लगे। जब दूसरी चीज़ मिल गई तो वो मिलने के बाद सब भूल गए कि कितनी मुश्किलों से मिली, कितनी उसके लिए हमने इच्छा की थी सब भूल-भाल कर के और सोचा कि वो मिट्टी हो गई अब दूसरी चीज़ करो। इस तरह मनुष्य का मन भटकता हुआ, एक चीज़ से दूसरी चीज़ की ओर दौड़ने लग जाता है। और वो सोचने लगता है कि, 'देखो, मेरे पास कितनी अच्छी चीज़ें हैं।' सब कुछ होते हुए भी उसके अंदर शांति नहीं होती है। तो भी वो बेचैन रहता है। किसी को कुछ, किसी को कुछ। किसी को तो चीज़ों की ज़रुरत होती है, किसी को घर-द्वार की इच्छा होती है, किसी को बाल-बच्चों की इच्छा होती है तो किसी को सत्ता की इच्छा होती है। उसमें वो दौड़ता है और पाता है कि इतना सब होते हुए भी ये सारा सागर मेरे सामने होते हुए भी, जैसा कि एक पक्षी समुद्र में प्यासा ही रह जाता है ऐसा ही ये जो जनता का सागर है, उसमें वो शक्ति नहीं कि वो मेरी प्यास बुझा दे। दूसरी तरफ से जो हमारे अंदर एक और संस्था बनी है, वो है संस्कारों की। संस्कार बैठते जाते हैं। किसी ने कहा कि आज से आप रोज़ सूर्य को नमस्कार करिए। अब ये हो गया कि सूर्य को नमस्कार करना है। अब सूर्य को नमस्कार आज हुआ, कल हुआ, परसों हुआ, पचास मर्तबा हो गया, सौ मर्तबा हो गया, अंत में पता हुआ कि हार्ट अटैक आ के मर गए। किसी ने कोई संस्कार बताये वो हम लोग अतिशयता में पहुँच जाते हैं। उसमें के सुसंस्कार जो हैं, वो होने पर भी मनुष्य में शांति नहीं है। जैसे मैं जानतीं हूँ कि एक साहब हैं, बहुत ईमानदार आदमी हैं। इतने ईमानदार हैं कि वो अपनी बीबी को भी दूसरे के सामने अगर उनकी गलतियाँ बताते हैं। ईमानदारी में लोग उनको बुलाते हैं, इतने ईमानदार आदमी हैं। लेकिन उनके मन में शांति नहीं है। जब आप ईमानदारी से चल रहे हैं, तब आपके अंदर शांति क्यों नहीं है? और तब भी फिर कहेंगे कि, 'देखिए मैं तो इतने रुपया कमा सकता था,' 'लेकिन देखिए मैं ईमानदार हूँ, मैंने नहीं किया। मैंने कोई पैसा इकट्ठा नहीं किया।' इंसान का ईमानदार होना, ये कोई विशेष चीज़ तो मुझे लगती नहीं। या कोई आदमी है, वो कहता है, 'मैं बहुत सच बोलता हूँ, मुँह-फट्ट भी हूँ, सच बोलता हूँ।' हर मामले में मैं सच बोलता हूँ। लेकिन तो भी उसके मन में शांति नहीं होती है। सिर्फ संस्कार मात्र उसके अंदर हैं। तो ये जो धर्म के भी संस्कार हमारे अंदर बाह्य से बैठे हैं उससे ये ज़रूरी है कि हम एक बड़े शुद्ध आचरण के एक बड़े शुद्ध पात्र हैं। लेकिन अभी ख़ाली नहीं हैं, अभी खोखले हैं। उसमें अभी शांति की आद्रता नहीं आई। शांति की ठंडक नहीं है। और अधिकतर जो लोग बहुत ज़रुरत से ज़्यादा ईमानदार होते हैं, वो इस कदर कड़क और गुस्सैले होते हैं - उनसे पाँच फुट दूर ही रहना चाहिए। न जाने कब आपको टपका देंगे क्योंकि ऐसे लोगों में गुस्सा भी बहुत होता है। क्योंकि ये भी संस्कार एक लादा हुआ अलंकार है, जो कि बोझिल हो जाता है, जिसका बोझा मनुष्य नहीं उठा सकता है। इसी प्रकार कि, हमारे बाल-बच्चे हैं उनको संभालना चाहिए, उनका इंश्यॉरेंस करना चाहिए उनके लिए प्रॉपर्टी होनी चाहिए, बीबी के लिए ये करना चाहिए इस तरह के अनेक अनेक बातें सोच कर भी मनुष्य जो है वो अपनी शांति को नहीं प्राप्त होता है। मुझे तो एक बार बड़ा आश्चर्य हुआ कि महाराष्ट्र में एक बड़े संजीदा आदमी थे और उन्होंने एक बहुत सुन्दर सा, एक ऐसा वार्ना नगर करके, एक बड़ा अच्छा प्रोजेक्ट बनाया। उसमें हज़ारों लोगों को नौकरियाँ मिल गईं और बिल्कुल ऐसा उन्होंने अपना बना दिया कि जैसे लगता था किसी पाश्चिमात्य देश के किसी बड़े आप शहर में आ गए। सब के लिए वहाँ खाने-पीने की सुव्यवस्था हो गई, सब कुछ हो गया। तो मैंने सोचा कि इस महानुभाव से मिलना चाहिए और उन्होंने बड़ी इच्छा की कि हमें माँ से मिलना है। जब मैं वहाँ पहुँची तो उन्होंने मेरे पैर पकड़ लिए और रोना शुरू कर दिया। इतने बुजुर्ग आदमी - मैंने कहा, "क्या हो रहा है आपको, क्यों रो रहे हैं?" कहने लगे, "मुझे अपने मन की भड़ास निकालने दीजिए; मेरे मन में ज़रा भी शांति नहीं है।" मैंने कहा, "क्यों?" कहने लगे, "मैंने ये जो बनाया है वार्ना नगर, लोग इसे बहुत समझते हैं," "पर मैं तो सोचता हूँ कि मैंने अच्छे भले लोगों को बेकार कर दिया है।" "यहाँ कोई लोग शराब नहीं पीते थे तो शराब पीने लग गए, यहाँ गन्दी औरतों का बिज़नेस चल पड़ा है," "यहाँ (अस्पष्ट - रिपब्लिक?) चल पड़ा है, यहाँ ड्रग्स शुरू हो गए हैं।" "यहाँ ऐसी-ऐसी चीज़ें हो रहीं हैं कि आप विश्वास नहीं करेंगे।" "और सबसे ज़्यादा यहाँ पर हर तरह के भयंकर अत्याचार, बहुत ज़्यादा वायलेंस पता नहीं क्यों हो गया है।" इस पर मैं बड़ी आश्चर्यचकित हुई। उसने कहा, "माँ मैंने तो मन में अच्छी इच्छा करते हुए इस देहात को बढ़ाने के लिए सारा कार्य किया था।" "बड़ी मेहनत से इच्छा करके इसको इतने प्रगति पे ले आया। इसमें इतना मैंने स्कूल्स बनाये," "कॉलेजेस बनाये, क्या-क्या मैंने किया और अंत में सामने क्या आ रहा है" "कि इतने ज़बर भ्रष्ट लोग कि उनको सवेरे देखने से ऐसा लगता है कि अपनी मैं क्यों भ्रष्ट करूँ।" रात भर शराब पिएंगे। छोटे-छोटे बच्चों को लेकर के पिएंगे वो भी सब पिएंगे। सो जितना उनका सत्कर्म था, जितना इन्होंने कार्य किया था, वो भी व्यर्थ गया। तब भी लोगों में शांति नहीं है। हमारे देश में जब आज़ादी नहीं थी, तो गांधीजी कहते थे कि, 'पहले आज़ादी आने दो, फिर तुम सहज योग चलाना।' जब तक तुम आज़ाद नहीं हुए हो तो तुम सहज योग कैसे चलाओगी? ठीक है, हमने कहा, आज़ादी आने दीजिये। वो आज़ादी आई। बहुतों ने इसमें आत्मसमर्पण किया, त्याग किया, बहुत कुछ करने के बाद आज़ादी आई लेकिन अब जो इंसान को देखती हूँ, तो लगता है कि ये आज़ादी के बाद ये मफ़िआ जैसे लोग धूर्त कहाँ से आ गए। समझ में नहीं आता है। उस ज़माने के जो लोग लड़ रहे थे, जो जेलों में गए, जिन्होंने इतनी परेशानियाँ उठाईं, उनकी जगह ये कौन लोग आ गए हैं? जैसे स्वर्ग के देव-देवताओं की जगह में ये राक्षसी लोग आ के बैठ गए, ऐसा लगता है। कितना समाज बदल गया! क्या इसी लिए आज़ादी हमने ली थी? लोग बहुत कुछ कहते हैं। अभी बांग्ला देश के लोगों ने मुझसे कहा कि, "हम इतना लड़े माँ कि हमें बांग्ला देश चाहिए, बांग्ला देश चाहिए, बांग्ला देश चाहिए। क्या मिला हमें बांग्ला देश की आज़ादी से?"

बांग्ला देश में कितने लोगों की मृत्यु हो गई और कितनी गरीबी आ गई है बांग्ला देश में कि ये गरीबी जो है ये कभी जाने वाली नहीं है। ये बढ़ती जाएगी, दिनों-दिन हम लोगों की गरीबी बढ़ती जाएगी। वही हाल पाकिस्तानियों का भी हो गया है। और किसी भी तरह से आप अगर सोचें कि इस लड़-झगड़ के, आफत करके और त्याग और बड़ी-बड़ी बातें करके भी आपने कुछ हासिल कर लिया तो भी आपको लगेगा कि कुछ भी नहीं मिला। वो ही हालत होगी। जैसे कि एक आप मोटर खरीद लें, फिर लगता क्या मोटर अभी घर खरीद लो। घर खरीदा, फिर लगेगा अरे क्या घर हुआ, बहन की शादी नहीं हुई। इस तरह से ही ये जो बड़े-बड़े कार्य भी संसार में हुए, बड़ी-बड़ी आज़ादियों की लड़ाई लड़ीं ये किया वो किया - लेकिन आज मनुष्य किसी भी देश में चले जाइए इतना विक्षिप्त हो गया है कि समझ में नहीं आता है कि इतनी लड़ाई लड़के, इतनी प्रगल्भता पा कर के, इतनी प्रगति करके आज मनुष्य किस कगार पे खड़ा है? न जाने कब इसका सत्यानाश हो जाये, इसका सर्वनाश हो जाये। बहुत से लोग जो बैठे हुए हैं कि (अस्पष्ट), ना जाने हम किस तरह से ख़त्म हो जाएं, लेकिन ये सब होते हुए भी मनुष्य की खोज शांति की ओर है। उसमें भी जब खोज होती है तो बहुत से संघ बन जाते हैं। इसके नाम के संघ, उसके नाम के संघ। अभी मैंने सुना कि शांति की माँग के लिए (अस्पष्ट) ऐसे भी मैंने लोग देखे हैं कि जिनको शांति में नोबल प्राइज मिले हैं लेकिन इतने गुस्सैले और इस कदर क्रोध से भरे हुए कि उनके मुँह पर दस हज़ारों झुर्रियाँ पड़ीं हुईं हैं। और उनको देखते ही लगता है कि, 'अरे बाप रे, ये कौन यम दूत आ गया है।' और उनको शांति का नोबल प्राइज मिला है। किस तरफ से देख के इन्होंने इनको नोबल प्राइज दिया है। और लोगों से पूछिए कि, 'भई कल यहाँ आ रहे हैं?' 'अरे बाप से बाबा, कुछ पूछिए नहीं। उनकी ज़बान है कि तलवार।' और ऐसा गुस्सा है कि इधर से उधर, उधर से इधर, वो नाचतीं हैं जब उनको गुस्सा चढ़ता है। और नोबल प्राइज मिला हुआ है कि शांति में। ये ज़माना भी एक अजीब नाटक है। ये कलियुग की किमिया, इस कलियुग मे सब ये होने वाला था। ऐसा घटित हुआ ही है। लेकिन इसी के साथ एक बड़ा भारी आशीर्वाद परमात्मा का आया है जिससे हम (अस्पष्ट)। जिसमें ये परमात्मा की चारों तरफ फैली हुई प्यार की शक्ति को अब दया आ गई मनुष्य पे उसकी मूर्खता पे कि इसको मैंने स्वतंत्रता दी थी कि ये अपनी स्वतंत्रता को, सत्य को खोजे परमात्मा को खोजे, तो न जाने ये क्या-क्या बवंडर ले के घूम रहा है और इसने अपनी हालत क्या कर ली है। ये ऐसा क्यों हो गया? शायद करुणामय परमात्मा की जो ये प्रेम की शक्ति है, उसी को करुणा आ गयी और उस करुणा में ही उसका स्वरुप कृतयुग में बदल गया। आज सहज योग उसी कृतयुग का पूरा फ़ायदा उठा रहा है। कृतयुग का आना और उसका कार्यान्वित होना, एक हमारे लिए बहुत बड़ा आशीर्वाद है। इस वक्त जो इसका फ़ायदा नहीं उठाएगा, वो वाकई में बड़ा ही दुर्भागी होगा। जो इस परमात्मा के आशीर्वाद में पूरी तरह से साध्य नहीं होगा, उसके जैसा बेचारा कोई नहीं। लेकिन कलियुग में तो हमारा परमात्मा पे भी विश्वास उठ गया है। हम लोग तो ये सोचते हैं कि परमात्मा ही नहीं, और होगा तो कहीं होगा बैठा हुआ। कुछ समझ ही में नहीं लोगों को आता है एक भ्रान्ति में परमात्मा की ओर अपनी दृष्टि किये हुए हैं। और इसको समझने के लिए कृतयुग आ गया है आपको आत्मसाक्षात्कार को प्राप्त करने के लिए। आत्मसाक्षात्कार में आप उस ठिकाने पर पहुँचते हैं जो शांति का स्त्रोत है। शांति की शांति। जहाँ से शांति बही, जहाँ से उसका प्रवाह निकलता है, और जब इच्छा हुई तब भी शांति। ऐसा मनुष्य स्वयं तो शांत होता ही है, लेकिन वो जहाँ भी जाए, वहाँ शांति ही बसती है। एकदम मनुष्य ये सोचने लगता है कि ये कौन आ के खड़ा हो गया है। सवेरे-सवेरे ये लगता है कि ये कौन शांति का पुतला आ के खड़ा हो गया है। कि जैसे झरने लग गई थी शांति अंदर की और सारी जो कुछ भी बेचैनी थी वो खतम हो गयी। वो सारी बेचैनी जो हमारे अहंकार और हमारे मनस से आयी हुई थी, वो सब कहाँ गायब हो गई और इस खारे पानी में, समुद्र के इस खारे पानी में, एक शांति का सुंदर तालाब कहाँ से बन गया। किस तरह से ये शांति हमारे अंदर उमड़ पड़ी और उसने हमें भी शांत कर दिया और अब लगता है कि सारी वस्तुएं शांति में झूम रहीं हैं। शांति की गति आ गई है। शांति का मतलब तो हम सोचते हैं कि जैसे कोई बर्फ जो न टिघले और न फैले। हम लोगों का विचार तो यही है, ऐसा मनुष्य कि जिसको कि हम कहते हैं कि शांति वाला, वो बोलता है, न चालता है, अपनी जगह बैठा रहता है। सहज योगी की शांति जो है, वो बर्फ की है लेकिन बहता है बर्फ और जिसे-जिसे छूता है उसे वो शांत कर देता है, उसको वो आराम देता है। इस शांति को प्राप्त करने की किमिया पूरी आपके अंदर परमात्मा ने बनाई हुई है, बहुत सुंदर बनाई हुई है, बहुत प्रेम से। जैसे कोई कलाकार बहुत शांति की जगह बैठ कर के कोई बड़ा सुन्दर सा चित्र बना रहा हो इस तरह से परमात्मा ने आपके अंदर इसकी बड़ी ही सुन्दर रचना करी हुई है। आपको पता भी नहीं और उस रचना में जो शांति उन्होंने भरी हुई है, वो कुण्डलिनी के जागरण के वक्त हमारे हर चक्रों में शांति बनाती है। ये सात चक्रों से गुज़रती हुई हमारी कुण्डलिनी की शक्ति है और जब वो हर चक्र से गुज़रती है, तो हर चक्र का एक चैन उसका जो सरोवर है, उसे वो एकदम शांत कर देती है। जैसे कि एक सरोवर है जिसमें कि बिल्कुल ही किसी प्रकार की हलचल नहीं है, शांत सरोवर है। उस सरोवर में उसके चारों तरफ फैला हुआ सौंदर्य पूरी तरह से प्रतिबिंबित हो कर के आनंद देता है, उसी प्रकार ऐसे मनुष्य के हर चक्र में किस तरह से शांति का जो सरोवर है स्थापित हो जाता है वो उसके चारों ओर फैले हुए हर सुंदरता को, हर कोमलता को, हर प्रेम को, हर आनंद को, प्रतिबिंबित करता है, पर ऐसे मनुष्य के जीवन में एक बहार सी आ जाती है। बहुत से लोगों का ये विचार है कि ऐसे कैसे कुण्डलिनी का जागरण आसानी से हो जायेगा। कुण्डलिनी के बारे में तो कम से कम अपने देश में बहुत लोग जानते हैं बहुत से नहीं भी जानते हैं, बहुत अज्ञानी हैं। लेकिन ये नहीं विश्वास होता उनको कि ये जो कुण्डलिनी महान कठिन तपस्या से उठती, वो ऐसे-कैसे सहज उठ जाती है। हमारे चक्र अभी साफ़ नहीं हुए, हमारा जीवन भी साफ़ नहीं हुआ लेकिन कृतयुग की शुरुआत तो हो गई है; इसका जो आशीर्वाद आपने प्राप्त कर लिया है तो वो कृतयुग ही आज ये समां लेकर आया है, कि हमारे अंदर की कुण्डलिनी हटात, एकदम जागृत हो जाती है। और इस आशीर्वाद के कारण ही आज हज़ारों लोग दुनिया में अपने आत्मा को प्राप्त कर रहे हैं और उस आत्मा का जो स्वाभाव शांति है, उसे प्राप्त कर रहे हैं। जब तक मनुष्य के अंदर शांति नहीं आएगी, वो कोई भी चीज़ का विचार कोई भी चीज़ का कार्य सुचारु रूप से कर नहीं सकता और करने पर भी उसका समाधान प्राप्त नहीं है। समाधान भी कोई ऐसी ठोस चीज़ नहीं है कि आपको समाधान मिल गया माने कोई ऐसी कोई चीज़ आपके हाथ में मिल गई। ये भी एक चित्त की वृत्ति जो है, वो वृत्ति का रूप और है, वो बदल गया है। जो वृत्ति चारों ओर दौड़ती थी, वो अपने अंदर समा गई समझ लीजिये। वो इस जीवन के अंदर आ गयी वो वृत्ति, वो प्रवृत्तियाँ सारी की सारी। तो हमने कहा कि, 'अब तो हम समाधान में बैठे हैं।' सत चित्त देख रहे हैं। लेकिन इस समाधान को पाकर आपमें प्रतिबिंबित क्या हो रहा है? पूरी शांति। तो शांति की ये शांति जो है, वो यह कुण्डलिनी है। ये अपने अंदर वास करती है और ये आपकी माँ है, अत्यंत शांत। अत्यंत शांत है और वो सब कुछ आपके बारे में जानती है। जैसे टेप रिकॉर्ड होता है, उसी तरह इस शांति ने आपके बारे में सब जान लिया कि ये मेरा बेटा कैसा है। आपके अंदर वो माँ है, आपकी वैयक्तिक माँ है। अब शांतिपूर्वक बैठी है वो। बहुत लोग कहते हैं कि सुप्तावस्था में है। इस मौके के इंतज़ार में कि कोई आ जाए ऐसा अधिकारी जो कि मेरे उत्थान में प्रगति करे। इतना ही नहीं कि वो, वो संभाले मेरे बेटे को और ये सारा ज्ञान उसको बताए। और जब वो उठती है तो जान कर के कि रास्ता कैसा है, मेरे बेटे के रास्ते में कहाँ-कहाँ रुकना है, कौन से इसके चक्र पकड़े हैं, किस तरह से इसमें से गुज़र के आना है, जिससे इसे कोई तकलीफ़ न हो, इसे कोई परेशानी न हो और बड़े संभल के, संजो कर के, ये शांति की कुण्डलिनी उठती है और उठ कर के, सोचिए कि आपकी हड्डी को छेदती है। सर की हड्डी को ये छेदती है और आपको पता नहीं चलता है। और गर आप बस अपने चक्रों को देखें, ख़ास कर अपने सहस्त्रार को देखें, तो ऐसा लगेगा कि जैसे सात रंग की खूबसूरत सुन्दर ज्योतियाँ, एकदम शांत, डोलायमान, हिल रहीं हैं। धीरे-धीरे खिल रहीं हैं, धीरे-धीरे बंद हो रहीं हैं। एकदम शांत। अग्नि ही पृथ्वी के तत्व को छोड़कर ऊपर उठता है। इसी प्रकार कुण्डलिनी भी, पृथ्वी का जो तत्व है, गुरुत्वाकर्षण, ग्रेविटी, उसको बाँध कर के ऊपर उठता है। लेकिन अग्नि का तत्व जो जलाने का है और जो ताप देता है, वही अग्नि एकदम शांत होती है, ऐसा लगता है। तो ये जो पंखुड़ियाँ हैं आपके तत्वों की भी ये भी इसी प्रकार ऐसा लगता है कि यहाँ पर जली हुईं जो ये दीप शिखाएं हैं, एकदम शांत हैं। एक अजीब सा नज़ारा मिलता है और तब हम जानते हैं कि ये कोई अजीब-ओ-गरीब चीज़ है। कुण्डलिनी ना तो अग्नि जैसे ज्वालामयी, न ही बिजली के जैसे हमें झटके देती है और न ही ये पानी जैसे हमें बहाती है। पर ये करती क्या है, कि हर चक्र में जाकर के ऐसी शांति की स्तिथि प्राप्त करती है कि हर चक्र उस शांति से प्लावित है, उससे नरिश हो जाता है और उस शांति में उसका कार्य एक बड़े ही संतुलन में बैठ जाता है। अगर आप किसी पेड़ को, समझ लीजिये, किसी जहाज पर ले जा रहे हैं, या छोटे से पौधे को ले जा रहे हैं, और आपने देखा कि जहाज खूब हिल रहा है। थोड़ी देर में आप देखिएगा कि वो पौधा मर जायेगा। इसी प्रकार कोई सी भी चीज़ बहुत ज़्यादा बेचैन हो, कोई घर में बहुत ज़्यादा परेशानियाँ हों, वहाँ के बच्चे पनप नहीं सकते। अशांति में कोई सी भी चीज़ पनप नहीं सकती और अपना सुन्दर स्वरुप देख ही नहीं सकती। तो सर्वप्रथम कुण्डलिनी का कार्य ये है, कि वो सारे चक्रों को पहले शांत करती है। और शांत आती है, शांत चित्त मनुष्य में होता है, जो पूरी तरह से सुरक्षामय है। जब वो जानता है कि मैं पूरी तरह से सुरक्षा में हूँ वो जानना बुद्धि से नहीं, किन्तु वो स्वभाव में आ जाता है और वो सुरक्षित है फिर चिंता किसकी। आराम से बैठे हैं। इसी प्रकार सारे चक्रों पर ही ये विशेष स्तिथि आ जाती है और ये चक्र एकदम शांत हो जाते हैं। ये आप किसी भी चीज़ से शांति नहीं प्राप्त कर सकते। बहुत से लोगों ने कहा कि, "माँ, हम तो बहुत पूजा-पाठ करते हैं," "अच्छा," "लेकिन हम शांत नहीं हैं। हम मंदिरों में जाते हैं, हम शांत नहीं हैं।" "हम किताबें पढ़ते हैं हम शांत नहीं हैं, हम बहुत से भजन गाते हैं हम शांत नहीं हैं।" "थोड़ी देर के लिए दिल बहला जाता है, मनोरंजन हो जाता है, लेकिन शांत नहीं हैं।" इस शांति का स्वाभाव कुण्डलिनी से आता है। कुण्डलिनी ये पृथ्वी तत्व से बना हुआ जो हमारे अंदर मूलाधार का चक्र है, उसमें है लेकिन मूलाधार आपके धर्म के प्रतीक और वहाँ से वो अपनी पूरी शक्ति जो शांतिप्रिय है, उसे ले कर के और, और जब वो उठती है तो आपको लगता है कि ना जाने क्या था ये, जिस चीज़ से भी डोलायमान था, जिससे मैं परेशान था, वो विचार ना जाने कहाँ चले गए। तो पहली चीज़, वो आज्ञा पर आ कर के, वो आज्ञा को शांत कर देती है। शांत करते ही आपको आज्ञा के पार ले जाती है। उसके बाद वो जब आपके मस्तिक्ष में आती है, उसे भी शांत करती है। आजकल ये बीमारी बहुत चली है, टेंशन, टेंशन की। उसका कारण ये है कि मस्तिक्ष में शांति नहीं है। अब आप उसके इंजेक्शन लीजिए, शराब पीजिए, कुछ भी करिए। थोड़ी देर का भुलावा है उसके बाद फिर उससे भी ज़्यादा बुरी हालत। फिर से वो टेंशन आ गई। क्योंकि शांत करने वाली जो शक्ति है, वो आपके अंदर कुण्डलिनी है। इसे किसी भी चीज़ को करके मनुष्य शांत नहीं हो सकता है जब तक उसकी कुण्डलिनी जागृत नहीं हुई। इसलिए कुण्डलिनी का जागृत होना अत्यंत आवश्यक है। और जैसे कि अशांत जगह में कोई सा भी कार्य हो नहीं सकता। हर समय मनुष्य में एक भय। अगर कोई कहे कि गाज़ियाबाद में दंगलबाज़ी हो रही है, तो यहाँ कोई बैठेगा ही नहीं। कोई कहे कि यहाँ भूकंप होना वाला है, तो कोई सुनने वाला ही नहीं। लेकिन कोई कहे कि वहाँ बहुत शांति से सब लोग सुनते हैं और सब शांत बैठे हुए हैं तब फिर ऐसे ही मानव एक नई व्यवस्था ज्ञात होती है, ज्ञानी जाती है, कि जिसमें सब शान्तिपूर्वक बैठे हैं, सब शांतिपूर्वक सुन रहे हैं, सब शांतिपूर्वक गा रहे हैं, और कोई भी ऐसी बात नहीं है कि जिससे किसी को विवाद या तकलीफ है। उस शांति में मुँह से कभी ऐसी बात निकलती ही नहीं कि जो दूसरे को दुःख दे, दूसरे को तकलीफ दे, दूसरे को काटे। उसके हाथ से ऐसा कोई कार्य नहीं हो सकता जिससे वो दूसरे को मारे, काटे क्योंकि हाथ में शांति आ गई। ऐसे मनुष्य के घर में एक बहुत शांति का वातावरण होता है। ऐसे घरों में जो पेड़-पौधे होते हैं वो बहुत बड़े होते हैं। ऐसे इंसान के अगर कमरे में आप फूल रख दीजिये, तो टूटे हुए फूल भी बड़े-बड़े हो जाते हैं और उनमें से सुगंध आना शुरू हो जाती है। इस शांति के अनेक चमत्कार हैं। विशेषकर इसका चमत्कार आपको जितनी भी जीवंत क्रिया चीज़ें हैं उनपर दिखाई देता है। जैसे कि एक साहब ऑस्ट्रिया में एक बड़े भारी साइंटिस्ट हैं उनसे कहा गया कि जो ऐसे [अस्पष्ट - एक कोना?] है उसमें हमारे यहाँ पेड़ मर रहे हैं, इनको बचाने की व्यवस्था करो। तो उन्होंने, चैतन्य जो कि शांतिमय है, उसका चैतन्यमय पानी ले जा के अपना प्रयोग बनाया। आश्चर्य की बात कि जो पेड़ मर रहे थे, वो सब बच गए, पर जो बहुत ही बूढ़े पेड़ थे वो मर गए। और सब के सब ऐसे सफ़ेद हो गए कि ऐसे तो पेड़, लोग कहते हैं कि अब इंडिया में दिखाई ही नहीं देते हैं। दूर से ही पता हो जायेगा आपको कि ये सहज योगी का खेत है। क्योंकि सहज योगी के खेत के जो गेहूँ होते हैं, वो बड़े-बड़े चमकदार और बड़े स्वाद वाले और सबसे बड़ी बात ये, कि नॉन हाइब्रिड सीड से बनाये हुए थे, साधारण जो बीज हैं, उससे बनाये थे। ये आपका इलाका, मेरठ का इलाका हम तो बहुत सालों से जानते हैं। आप लोगों ने सुना होगा कि ऊँचे गाँव की सारी ज़मीन - मेरे पति यहाँ के कलेक्टर थे और मैं गाज़ियाबाद भी आती-जाती थी। उन्होंने कहा कि, "यहाँ कलेक्टर साहब कि वो ज़रूरी है कि यहाँ पर खेती-बाड़ी करी जाए।" तो वो हमारे पति ने कहा कि, "अच्छा देखो, ये तो ज़मीन बहुत पुरानी पड़ी हुई है," वो 1857 के पहले की ज़मीन है और वहाँ अंग्रेज़ों ने भी अपने कुत्तों के लिए कब्रें बनाईं हुईं थीं घोड़ों के, कुत्तों के, सब की वहाँ कब्रें बहुत सारी, (अस्पष्ट) और बहुत बड़े-बड़े घर होते थे। तो मैंने कहा कि, "ठीक है यहाँ शाकम्भरी का काम होना चाहिए।" क्योंकि शाकम्भरी देवी का प्रादुर्भाव [अस्पष्ट - अथीना], यहीं पे है। और मैंने कहा अच्छा हम करेंगे। सो खेती शुरू की मैंने। और मैंने कहा कि (अस्पष्ट) कि सबको चैतन्य का पानी दिया। पहले भिगो के थोड़ी देर और फिर उसको बो दिया और आपको आश्चर्य होगा टमाटर हुए इतने बड़े-बड़े। इतने बड़े-बड़े टमाटर हुए एकदम इतने कड़क। तो बम्बई से लोग आये। कहने लगे, 'हमें ये ले के जाने दीजिए।' और बैंगन हुए इतने बड़े-बड़े। कोई-कोई तो करीबन पौना सेर के एक-एक बैंगन कि उठाते ही ना बने। और गेहूँ इतना हो गया कि रिकॉर्ड। वो कहने लगे कि, 'ऐसा कहीं हो ही नहीं सकता किसी को, किसी के घर में गेहूँ कैसे हो गया।' और ककड़ी इतनी फ़ैल गई, मैंने उससे कहा कि, "भई बाँट दो जितनी बाँट सकते हो।" वहाँ मैंने एक भैंस रखी थी, वो कभी-कभी 18 सेर दूध देती थी। अब करें क्या, 18 सेर दूध कौन पियेगा घर में? किसी को समझ नहीं आता कि हो क्या गया। करमकल्ला ये बड़ा। हर चीज़ इतनी बड़ी-बड़ी वहाँ हो गई कि समझ में नहीं आया। एक वहाँ पर कमिश्नर साहब थे, आई. जी. पुलिस थे। वो दोनों आया करते थे सवेरे टहलते-टहलते। कहते थे कि, "ये तो ठीक है कि आपके यहाँ सब्ज़ी बहुत अच्छी होती है और हम सब्ज़ी ले भी जाते हैं," लेकिन ख़ास बात ये है कि आपके यहाँ शांति है। तो आ कर के बेचारे वहीं सीढ़ियों पे बैठे रहते थे सवेरे। जब हम लोग तब उठते थे तो बाहर बैठे होते थे। "अरे आप लोगों ने कुर्सियाँ क्यों नहीं लीं?" कहने लगे, "हमें याद ही नहीं रहा कुर्सी-ऊर्सी लेना, हम तो बैठ गए आ के।" रोज़ सवेरे टहलते हुए वहाँ आ कर के बैठ जाते थे। उसके बाद फिर वो सब्ज़ी-अब्जियाँ उखाड़ के ले जाते थे। आपको आश्चर्य होगा कि एग्रीकल्चर में भी, जो खेती है उसमें भी, इस शांति का है इतना असर है। उसके बाद घरों में मियाँ-बीबी के रोज़ झगडे। आजकल तो आप कोई भी पिक्चर देखिए तो मियाँ-बीबी का झगड़ा, कोई टेलीविज़न को देखो मियाँ-बीबी का झगड़ा। विशेषकर के विदेश में तो उस झगडे से और कोई बात ही नहीं होती है। कोई और नाटक ही नहीं है, बस मियाँ-बीबी का झगड़ा। `लेकिन सहज योग के बाद ऐसी शांति आती है आपके अंदर कि घर के घर बस गए। कितने आप जानते हैं अंतर्राष्ट्रीय विवाह होते हैं सहज योग में 50, 75, 80 विवाह होते हैं और उसमें एक-आध कोई खराब जाते हैं, बाकी सब इतने शुद्ध विवाह, उनके बच्चे इतने सुंदर, इतने शुद्ध आचरण के बच्चे। और जो बच्चे पहले पढ़ने लिखने में बहुत उनकों बिल्कुल बेकार, दुनिया भर की बातें करते थे और बातें सुनाते थे वो भी इतने सुंदर और शांत हो गए। सहज योग का सारा समाज इतना शांतिमय है, इतना अच्छा है, इतना आदर्श है, कि जो देखता है वो आश्चर्यचकित होता है। कहता है, "हमने तो ऐसा समाज देखा ही नहीं, ये कौन सी दुनिया है?"

मैंने कहा यही वो ख़ालिस दुनिया है और यही हम ख़ालिस्तान बना रहे हैं, जो कि नानक साहब ने कहा है कि ख़ालिस्तान बनाओ। ख़ालिस तो हो जाओ पहले, ख़ालिस हुए नहीं, ख़ालिस्तान क्या बनाओगे? पाकिस्तान बनाया - पाक हो जाओ फिर पाकिस्तान बनाओ। पाक हुए बगैर ही पाकिस्तान बना दिया - उससे क्या फायदा हुआ? बड़े-बड़े नाम देने से नहीं होता है। अंदर से घटने की चीज़ है। जैसा नाम अपना रखा है वैसा काम अगर नहीं होता है, तो सोचना चाहिए क्यों नहीं हो रहा है। सिवाय झगडे के और कौन क्या कर रहा है? सिवाय मार पीट के, एक दूसरों की निंदा करके, एक दूसरों को घसीटना, एक दूसरे को तंग करना लेकिन इसमें एक दूसरे को किस तरह से आदर भी करना चाहिए और किस तरह से शांत करना चाहिए इसका विचार भी करें। मैं तो कभी-कभी बड़े आश्चर्य में पड़ जाती हूँ, कि बहुत सरल साधारण लोग एक आदमी बैलगाड़ी चला रहा था जिसमें मैं बैठी थी वो बातें करने लगा, तो मैंने कहा, 'ये कबीर उतर आया है, ये कबीर बोल रहा है।' तो मैंने कहा, "तुम्हें हो क्या गया, तुम ये कहाँ से सीखे?" तो कहने लगे, "माँ हम कैसे कहें। ये तो मेरी कुण्डलिनी बोल रही है।" "मैंने कुछ सीखा-वीखा नहीं है।" अनपढ़ आदमी लेकिन कहाँ से कहाँ। और देखिए कि जितने साधु-संत हो गए, वो कोई यूनिवर्सिटी में गए थे, कॉलेज में गए थे, उनको डिग्री मिली थी, कि उनको कोई पदवियाँ मिलीं थीं - कुछ नहीं। सर्व साधारण लोग - मोहम्मद साहब कोई किताब ही नहीं जानते थे। उन्होंने इतने कमाल कैसे कर दिए? उन्होंने ये सब कैसे कर दिया? वही शांति का जो स्त्रोत खुला है उस शांति में उतर गए। इस शांति की शक्ति को आपको अपनाना है। अभी भी, हो सकता है, कभी-कभी छिप जाती है शांति। अभी भी सहज योगियों के अंदर शांति नहीं आई कि अभी भी शांति (अस्पष्ट)। लेकिन ये तो ऐसा ही हुआ कि, सब कुछ आपकी इतनी बड़ी संपत्ति है, कुछ प्रॉपर्टी है, और आप भूखे बैठे हैं। किस्मत से एक बार अपने अंदर कमाने का प्रयत्न करें, अपने अंदर झाँकने का प्रयत्न करें। सब चीज़ मानो कोई वजह बनती थी जीवन में अगर, तो और यही शांति आनंदमय होकर बहने लग जाती है। आशा है आज आप लोग कुण्डलिनी का जागरण पूरी तरह से - बात ये है कि आप लोग में से कुछ लोग आज पहली मर्तबा आये हैं, और कुछ लोग पुराने भी यहाँ सहज योगी बैठे हैं। आपको कुण्डलिनी के बारे में बताने के लिए तो बहुत लोग हैं और किताबें भी हैं। उसे आप देखिए, उस कुण्डलिनी को आप समझें क्या चीज़ है। लेकिन उनको समझने से, जानने से, पढ़ने से, इसका एक ही पड़ताला है कि मैं ही इस शांति को प्राप्त हूँ, मेरे अंदर मैं कितना शांत हो गया हूँ। जब ये चीज़ आप समझ जाएंगे और उसी से अपना पड़ताला करेंगे, तब आप देखेंगे कि वाकई में ये कोई विशेष चीज़ है। मेरे अंदर की आग शांत हो गई, मेरे अंदर जैसे कोई शांति छिटक गई, और उस शांति का स्त्रोत जो चन्द्रमा है, उसमें कोई फरक नहीं है। मानो कि जैसे सूरज का भी ताप ख़तम हो गया। सब चीज़ एकदम से शांत हो गई। आप सब को मेरा अनंत आशीर्वाद और इस शांति को आज आप [अस्पष्ट - सबको प्राप्त?] हो। कुछ देर को चाहें तो आप लोग बहार जाना चाहें, तो हो आइए, पाँच मिनट के लिए। उसके बाद हम आत्मसाक्षात्कार का कार्यक्रम करेंगे जिसमें दस मिनट। इस योग भूमि में पैदा होने से, ये कोई न कोई बड़े पूर्व पुण्य से ही पैदा होते हैं। और इसलिए यहाँ बहुत आसानी से आत्मसाक्षात्कार का कार्य हो जाता है। एकदिन ऐसा आएगा कि सारी दुनिया आपके पास आएगी जानने के लिए कि ये अदृश्य सी शक्ति क्या है, इसे भीतर से प्राप्त होना है, और इसमें कैसे समाना है। महान विशाल हूँ मैं, रोज़ देखतीं हूँ, ये अब आपके हाथ में है, यहाँ अपना महत्त्व समझें अपना बड़प्पन समझें, अपनी ज़िम्मेदारियाँ समझें, और सहज योग में पूरी तरह से पनपें। आप ही सारे संसार को (अस्पष्ट - पारदर्शीमय बनाया?) इसलिए समझ लीजिए कि जिस ज़मीन पर आप बैठे हैं, उसका महान तत्व और अनेक साधु और संतों के अवतरणों से प्लावित हुई भूमि जिसने धर्म के नाम अनेक महत्वपूर्ण कार्य किए, उस पवित्र भूमि में आज वास्तविक में ये शक्ति है, कि वे आपको बहुत सहज में ही आत्मसाक्षात्कार देंगी। कोई मेहनत करने की ज़रुरत नहीं। लोग जो कुर्सी पर बैठे हैं, उनको सिर्फ अपने जूते उतार लेने हैं और दोनों पैर अलग-अलग कर लेने हैं। बाकी जो ज़मीन पर बैठे हैं, वो ठीक हैं। अब दोनों हाथ मेरी ओर इस तरह से कर लें। जिस तरह से कुछ माँग रहे हैं। शुद्ध भावना से, मन में शुद्धता रखें। दोनों हाथ मेरी ओर करें। अब अपना राइट हैंड मेरी ओर बढ़ाएं और सर को झुका कर के और (अस्पष्ट - तालु?) हाथ से देखें, हाथ थोड़ा दूर करके, कि आपके सर से कुछ ठंडी-ठंडी हवा आ रही है क्या?

कभी-कभी गरम भी हवा आती है। ध्यान से देखें, और देखें कि ठंडी या गरम हवा आ रही है क्या? अपने ऊपर शंका नहीं करना। ये भूल जाना कि हम बड़े हैं, कुछ नहीं तो बड़ा वो रखते हैं, या हम बहुत ख़राब हैं या हम ने ये पाप किए - ये सब चीज़ भूल जाइए। कृपया ये चीज़ भूल जाइए, ऐसी कोई बात नहीं, क्योंकि आप इंसान हैं और इंसान ही तो भूल करता है। परमात्मा थोड़ी गलती करेगा। अब दूसरी बात कि सब को एक साथ आप क्षमा कर दें। एक साथ सब को क्षमा कर दें। आप क्षमा करते हैं या नहीं करते हैं, कुछ नहीं करते हैं पर जब नहीं करते हैं तो आप ज़रूर लोगों को त्रासदी होती है। अब देखिए आपने सबने क्षमा कर दी ठंडी हवा आ रही है। पूर्णतया से आप। यही कुण्डलिनी है, जिसने आपके ब्रह्मरंध्र को छेद दिया, आपके तालु को छेद दिया। जो ठंडी हवा सर से बह रही है यही वो शांति की शक्ति है, जिसके बारे में मैं बता रही थी। अब अपना लेफ्ट हैंड मेरी ओर करिए और फिर से सर झुका कर के राइट हैंड से देखें, कि सर से कुछ ठंडक आ रही है कि नहीं ? कुछ ठंडी-ठंडी हवा आ रही है या नहीं? देखिए किसी-किसी के सर से बहुत दूर तक आती है, किसी के नज़दीक आती है, पर आपको सर को छूना नहीं है, अधांतरी उसको पकड़िए। एकदम अंदर शांत है, शांति प्रस्थापित हुई है। अब राइट हैंड मेरी ओर करें और लेफ्ट, लेफ्ट हैंड फिर से सर के ऊपर फिर से झुका लें झुका लें सर को, सर को झुका लें, उसको [अस्पष्ट - श्री?] को सर झुका लें। और अब देखिये। ठंडी-ठंडी हवा आ रही है कि नहीं? मुझे आप लोगों से आ रही है ठंडी हवा। अपने को दोषी नहीं समझना किसी भी तरह से। अपने को नीचे मत गिराइए। अब आप परमात्मा के साम्राज्य में जा रहे हैं, तो एक आनंद से, प्रसन्नचित हो कर के, आपको वहाँ पहुँचना है। धीरे से, इज्जत से वो शांति का सागर है, वो शांति का सरोवर है, आपके अंदर एकसाथ ऐसा ही चला आएगा जैसे कमल का फूल। अब दोनों हाथ आप आकाश की ओर करें और मेरे, मेरी तरफ बगैर किसी विचार के देखें। कोई विचार करने की ज़रुरत नहीं है और सर को पीछे की ओर कर के, एक प्रश्न तीन बार पूछिए मन में, "माँ, क्या यही परमचैतन्य है? क्या माँ ये वही शांति की शक्ति है?" "क्या माँ," ऐसा भी पूछ सकते हैं कि, "श्री माताजी क्या ये परमात्मा की सर्वव्यापी प्रेम की शक्ति है?" "ये रूहानी शक्ति है?" जो भी आप चाहें तीन बार सवाल पूछें ऊपर सर कर के। ज़ोर की हवा चल रही है। हाथ नीचे कर लें। ये नीचे कर लें वन बाय वन। ओ बाबा!

ये ग़ाज़िआबाद नहीं, ये तो शांति बाग़ हो गया है। सब लोग पार हो गए आप लोग। अधिकतर लोग पार हो गए। आप सबको मेरा प्रणाम।