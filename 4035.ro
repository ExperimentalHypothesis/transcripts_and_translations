25 iulie 1992
Durga Puja
La Plaine Saint-Denis, Saint-Denis (France)
Shri Durga Mahakali Puja

25.07.1992 - Paris, Franța

Astăzi am stabilit să avem o Puja pentru Shri Durga sau Shri Kali, adică pentru aspectul distrugător al Zeiței, aspect care distruge tot răul și toată negativitatea. Trebuia să facem această Puja în Franța, pentru că simt foarte intens că pe zi ce trece, Franța decade din ce în ce mai mult. În timp ce voi vă înălțați, ceilalți francezi se zbat în cele mai precare condiții.

Cauza este în primul rând biserica catolică, de care probabil nu sunteți conștienți, pentru că nu citiți presa străină; voi citiți doar în franceză - lucru obligatoriu în această țară. Deci nu aveți acces la puncte de vedere internaționale sau la știrile internaționale. Iar biserica catolică a făcut atât de multe lucruri oribile în trecut, încât e imposibil de crezut că are ceva în comun cu Dumnezeu. A ars atâția cardinali - i-a ars de vii. Mai mult decât atât, a omorât foarte mulți oameni care au încercat să spună ceva împotriva bisericii catolice. Au fost mult mai răi decât musulmanii. Au invadat alte țări, cum ar fi țările din America latină - care sunt acum catolice - au invadat chiar și țara noastră și au omorât milioane și milioane de oameni.

Acum când Kruta Yuga a început, unul din lucrurile pe care vi le-am spus ieri este că va trebui să plătiți pentru tot ce ați făcut, la nivel de masă sau la nivel individual. Așa stând lucrurile, e nevoie să știți că Franța trebuie să plătească pentru multe iar biserica catolică pentru și mai multe. Biserica catolică a inventat tot felul de lucruri și a introdus teoria păcatului originar - un mod de a condamna orice altă încarnare, orice alt profet, considerând că au venit pe pământ în păcat. Au spus chiar că Fecioara Maria s-a născut prin păcat originar - așa cum mulți papi au îndrăznit să afirme. Asta arată că tot acest hocus-pocus al religiei catolice a fost stabilizat prin forță, torturându-i pe oameni, interzicându-le să aibă idei proprii și inoculându-le idei stupide cum ar fi păcatul originar. Un alt lucru fără sens este spovedania, care le-a creat oamenilor probleme de Vishuddhi stâng. Catolicismul a desconsiderat complet femeile și a considerat-o pe Fecioara Maria o simplă femeie. Asta a făcut Pavel, așa cum v-am spus și ieri.

Este necesar ca Sahaja Yoghinii să înțeleagă cât de periculoasă este biserica catolică și cât rău a făcut. S-au scris multe cărți despre asta, cărți pe care voi nu le citiți pentru că nu sunt în franceză. Există cărți în limba engleză venite din America. Trebuie să învățați limba engleză. Simt că este foarte important acum ca francezii să știe engleză. Trebuie să citiți în engleză. Franceza nu vă va da personalitatea internațională pe care ar trebui să o dobândiți. Ați avut și aici niște erudiți - nu prea mulți. Adevărații cărturari însă vin din Anglia și de asemenea din America, din partea în care se vorbește engleza, și chiar și din India. Un domn care a încercat să traducă aceste lucruri la UNESCO, a fost respins de mass-media franceză. Mass-media franceză profită din plin de faptul că nu citiți ziare în alte limbi. Fac tot ce vor. Tot felul de scandaluri, tot felul de știri de senzație - scriu liber tot ce vor să scrie.

Reprimarea unei vieți normale de către catolicism, i-a făcut pe oameni să meargă către Freud. Freud este cel mai mizerabil om la care vă puteți gândi și care v-a inoculat ideile lui murdare. Iar voi, ca și cum ați fi avut creierele spălate, le-ați acceptat complet. Cum de l-ați putut accepta pe Freud? Dacă ar fi venit în India, ar fi fost ucis imediat. De fapt, nu știu care este motivul pentru care l-ați acceptat însă înțelepciunea lipsește. Nu există maturitate, nu există înțelepciune. Pot să înțeleg acest lucru în cazul Americii pentru că nu există decât de două-trei sute de ani. Dar ce se întâmplă cu francezii? Nu au fost capabili să se maturizeze ci dimpotrivă, au devenit extrem de frivoli. Maturitatea a dispărut. Unul din motive ar putea fi acela că își doresc să arate mereu tineri. În India, tinerii sunt considerați stupizi. Numim această vârstă „gadha pachisi” – adică până la 25 de ani sunt asemeni catârilor. Nu sunt priviți ca niște oameni raționali, care ar putea fi urmați. Și treptat prin trecerea de la biserica catolică la Freud, ceea ce s-a întâmplat este că v-ați pierdut capacitatea de a înțelege ce e bine și ce e rău.

Sahaja Yoghinii trebuie să fi făcut o mulțime de punyas (fapte bune) și trebuie să fi fost foarte curajoși să se nască în această țară. Altfel nu știu cum v-ați fi putut naște aici. Legea este atât de ciudată încât se spune că depinde de starea de dispoziție a magistratului. Vedeți, magistratul însuși nu cunoaște legea. Așa o țară stupidă în aceste timpuri moderne nu am văzut. Nicăieri în lume legile nu sunt mai stupide decât aici. Desigur, în America nu există justiție - fac totul după bunul plac. Dar aici, sunt așa-zișii oameni moderni, iar în natura lor nu există niciun simț al legii. Dacă îi întrebi: „Care este legea?” nu le pasă. Este după cum simte judecătorul. Presupunând că a băut cu o noapte în urmă și este mahmur a doua zi - s-a terminat. Iar tendința lui va fi să le dea dreptate bețivilor. Deci iată cum societatea devine aici atât de oribilă, încât indienii ar fi șocați fără îndoială.

Nimic altceva decât prostituție. A vedea și a fi văzut. De ce? Orice femeie se îmbracă aici într-un mod în care să atragă. De ce? Este cumva prostituată? S-a dezvoltat o adevărată cultură a băilor. Spre exemplu, baia franceză - întreaga lume știe ce este de fapt. Este un obicei foarte murdar generat de lene, adoptat ca urmare a consumului de alcool. Dacă beți prea mult, dimineața sunteți atât de letargici încât vă „îmbăiați” în stil franțuzesc și plecați. Deci vă rog să vă reamintiți, ca Sahaja Yoghini francezi, că sarcina voastră este mult mai dificilă decât a altor țări, pentru că în această țară lipsește complet înțelepciunea. Nu veți găsi înțelepciune în instituții, în guvernul vostru și nici în sistemul de educație. Înțelepciunea lipsește complet. A avea înțelepciune în concepția acestor adepți ai lui Freud înseamnă să fii egoist. Născocirile lui Freud le-au dat asemenea idei, pe care niciun om echilibrat nu le-ar accepta. Însă oamenii și-au pierdut rațiunea și absorb tot ce este murdar, distructiv, oribil, inuman, asemeni unei sugative. Și se consideră o națiune creștină.

Toți Sahaja Yoghinii trebuie să înțeleagă că trebuie să citească și să descopere unde sunt de fapt. Am muncit foarte mult în Franța, știți foarte bine. Obișnuiam să cred că Franța este poarta către Iad, însă este chiar mai rău decât atât. Este o mlaștină de murdărie, iar voi v-ați născut aici și ați devenit asemeni lotușilor, atât de frumoși și înmiresmați. Va trebui să luptați împotriva acestor lucruri. Sunt tot timpul cu voi, toate puterile Mele sunt cu voi. Însă amintiți-vă că trebuie să luptați împotriva societății, că trebuie să salvați mulți oameni, să-i salvați cu adevărat.

Copiilor li se dă libertatea: „Fă ce vrei”, însă ei nu au simțul libertății. Presupunând că un avion care nu este încă în stare perfectă este trimis să zboare, ce se va întâmpla cu el? Dacă copiilor li se dă libertate fără a li se insufla simțul datoriei și al respectului de sine, ce se va întâmpla cu ei? De ce au copiii părinți? Pentru a fi răsfățați, pentru a li se oferi libertate sau pentru a primi îndrumare? Voi pur și simplu nu vă puteți îndruma copiii. Sunt atât de lipsiți de respect, atât de aroganți. Sunt scăpați de sub control - complet. Ne-am chinuit o lună cu acești copii din Occident și am ajuns în situația limită de a închide școala, pentru că erau cu adevărat violenți - ca și cum ar fi venit din junglă. Chiar și animalele din junglă au o anumită decență. Deci trebuie să vă gândiți la copiii voștri. Ce se va întâmpla cu ei? Care va fi situația lor? Dacă vor trăi în aceeași manieră, în această mizerie morală, vor fi complet pierduți, pur și simplu pierduți! Nu vor avea nici educație, nici caracter, nici personalitate. Vor sfârși cu SIDA sau dependenți de droguri sau ceva de genul ăsta. Nu văd niciun viitor pentru copiii Franței - niciunul. Voi trebuie să luptați pentru asta, să spuneți: „Dorim un viitor pentru copiii noștri. Nu vrem să fie ruinați”. Și trebuie să aveți curajul de a lupta pentru asta. Este foarte important să aveți curaj. Dacă nu aveți curaj, nu puteți lupta pentru acest ideal. Iar Puja de astăzi este pentru a da curaj inimilor voastre.

Priviți în jurul vostru! Priviți ce se întâmplă! Voi vă bucurați din plin în împărăția lui Dumnezeu, voi ați intrat în împărăția lui Dumnezeu, dar cum rămâne cu ceilalți oameni? Majoritatea oamenilor încotro se îndreaptă? Care va fi viitorul acestui loc unde Muladhara este atât de oribilă? Acum s-a descoperit că Freud a fost doar un impostor! Și există cărți în acest sens, acum, după atâția ani, după ce a ruinat atâția oameni din întreaga lume. Dar cei mai mulți dintre ei au fost aici, în Franța.

Femeile mai ales poartă o mare responsabilitate pentru că de ele depinde întreaga societate. Societatea franceză este complet decăzută și ar trebui să considerați de datoria voastră să vorbiți împotriva acestui gen de anarhie, care vă distruge familiile. Dacă femeile decid asta, sunt sigură că pot eradica cu ușurință această problemă. În loc să cereți o libertate fără sens, mai bine cereți ascensiunea acestei țări. Știu că am lucrat din greu iar rezultatul sunteți voi toți. Sunt foarte fericită să văd că sunteți cu toții aici pentru a împlini dorința lui Dumnezeu. Deoarece trebuie să știți că în aceste vremuri oamenii vor fi distruși în proporție de mase, nu din exterior ci din interior. Dintr-odată veți auzi că milioane de oameni au dispărut din cauza unei boli.

De asemenea cu toții trebuie să vă protejați. Faceți-vă întotdeauna bandhan. Duceți o viață curată mereu. Există niște norme de igienă în Sahaja Yoga. Vă rog încercați să le urmați. Nu le neglijați. Nu primiți în Sahaja Yoga pe nimeni care are SIDA, oricare ar fi condiția lui, oricare ar fi motivul. Trebuie să fiți foarte atenți. De asemenea nu tratați niciodată o persoană bolnavă de SIDA. Spre exemplu, ați văzut persoana de ieri care se certa cu Mine. De fapt printre ei există doar două feluri de persoane, unul care este foarte arogant și altul care gândește tot timpul că este mai bine să moară, că nu are rost să mai trăiască. Deci printre ei sunt doar două tipuri de oameni: pe stânga sau pe dreapta. Iar ei nu pot crește spiritual. Am încercat din răsputeri - desigur unul din ei trăiește de șapte ani - dar totuși, nu are deloc încredere în el însuși. Poate în generația următoare va fi mai bine pentru ei, dacă se vor întoarce pe pământ.

Dar în ceea ce privește această generație ar trebui să știți că responsabilitatea voastră este foarte mare. Toți Sahaja Yoghinii trebuie să facă un legământ că vor lupta cu societatea și vor încerca să-și salveze țara și concetățenii de la un dezastru complet. Nu va fi niciun război; se vor lupta doar cu ei înșiși și vor muri. Este o problemă foarte serioasă. De aceea am decis să avem această Durga Puja astăzi astfel încât toată negativitatea să fie distrusă. Sunt atâtea zeități în corpul lui Shri Kali. Fiecare parte a corpului Ei a fost creat de o zeitate iar acea zeitate se ocupă de ea, iar mai târziu se reflectă în voi toți.

Se spune că Dumnezeu l-a făcut pe om după chipul și asemănarea Sa, însă Eu aș spune că v-am făurit după propria Mea imagine, cu toate zeitățile la dispoziția voastră. Sunt toate cu voi și dacă vă analizați amănunțit ele sunt cele ce au scos la lumină întreaga frumusețe din interiorul vostru. Ele au făurit această frumoasă comunitate, această frumoasă transformare și tot ele au făcut din voi așa niște oameni angelici. Ele rezolvă totul mereu, însă voi trebuie să aveți un singur lucru: imboldul necesar. Ați avut dorința pură de a crește spiritual - dar pentru ce? Vreți să aveți lumina, dar pentru ce? Vreți să deveniți guru, dar pentru ce? Pentru a salva oameni, pentru salvarea lor. Numai prin canalele voastre pot înfăptui Sahaja Yoga. Dacă aș fi putut să fac asta singură, aș fi făcut-o.

Acum nu este vorba de a ucide un singur rakshasa. Dumnezeu știe câți sunt, rakshasa peste rakshasa. Și sunt peste tot. Chiar și în voi au fost. Acum au ieșit din voi. Deci trebuie să faceți dreptate completă Sahaja Yogăi, este foarte important.

Știam că vom întârzia cu această Puja, deoarece Puja pentru Shri Kali se face întotdeauna noaptea, după ora 12.00. Deci așa trebuia să fie. Deși noaptea trecută am adormit la 4.00 și nu știu la ce oră o voi face și în noaptea asta - totul se aranjează. Totul se va aranja. Însă trebuie să fiți hotărâți, să vă gândiți: „Ce pot face să schimb asta?” De ce nu scrieți niște cărți? De ce nu vă scrieți experiențele? Le puteți publica în limba franceză. Faceți cunoscut francezilor ce se întâmplă în jur. Traduceți niște cărți, niște cărți apărute în America sau Anglia. Măcar scoateți niște citate din ele. Francezii nu sunt conștienți.

Înainte de toate biserica catolică trebuie să dispară. Va dispărea, fără îndoială, sunt sigură. Clericii catolici sunt efectiv speriați de noi. Și acum trebuie să le arătăm cu adevărat de ce suntem capabili. Și cel mai caraghios lucru este că președintele a hotărât să-și pună concubina prim-ministru. Vreau să spun că nu e posibil, așa ceva nu am mai auzit în nicio țară care se respectă. Englezii sunt de o mie de ori mai buni. Sunt cu adevărat foarte buni, cel puțin în ceea ce privește administrația, în ceea ce privește parlamentul. Justiția engleză nu este stupidă ca aici, este bazată pe lege, nu pe starea de spirit a magistratului. Este de neînțeles cum de continuați cu asemenea stupidități specifice unor timpuri premergătoare epocii medievale - lucruri primitive; oamenii sunt complet primitivi când acceptă asemenea legi. Măcar puteți scrie o carte despre legile din Franța, un articol, cum legile i-au prejudiciat pe oameni. Există o carte foarte bună: „Freud cel fraudulos”. Vă rog citiți-o pentru a vedea cum i-a distrus Freud pe francezi, cât de confuze sunt mințile lor, ce idei confuze au. În același timp francezii sunt niște oameni inteligenți, deștepți. Deci dacă nu cu sabia, atunci Shri Kali trebuie să lupte prin intermediul peniței.

Am știut că Franța este într-o situație precară, dar nu Mi-am închipuit niciodată că poate fi atât de jos. Deci este o provocare pentru noi toți. Și vreau să văd ce puteți scrie cu toții. Împărtășiți-vă experiențele: cum se comportă aici părinții, bunicii, ce se întâmplă în țară - toate aceste lucruri. Ei trăiesc pur și simplu în „paradisul proștilor”. Nu știu că distrugerea atârnă ca o secure deasupra capului lor. Deși voi sunteți cu toții salvați trebuie să vă gândiți la ceilalți. Asta este Sahaja Yoga. Nu este doar grija față de bhaktas, așa cum Shri Kali a dorit să-i protejeze doar pe bhaktas, pe sadhakas. Voi însă trebuie să protejați mult mai mulți oameni. Aveți toate puterile, trebuie doar să vi le asumați și să le utilizați. O puteți face. Mass-media voastră este cea mai dezastruoasă și putem înființa și un ziar pe care să-l intitulăm: „Anti-media”. Ce ne pot face? Sau îi putem da un alt nume independent. Și ar trebui să fim deschiși către cei care suferă din cauza știrilor de senzație din mass-media. Putem scrie: cum îi afectează pe oameni mass-media, cum propagă știri false. Putem. De ce nu? Sunt sigură că va avea efect. Gândiți-vă ce puteți face scriind.

Orice ați fi câștigat, de orice vă puteți bucura: de muzică bună, de toate aceste Puja, de tot, trebuie să vă gândiți și la ceilalți. Ei sunt beți deja și își înfundă capul în pernă. Gândiți-vă la ei. Ei când vor simți această bucurie? Mi-e pur și simplu milă de ei, că s-au dedat la astfel de lucruri rele din cauza reprimării exercitate de biserica catolică. Biserica catolică a propovăduit reprimarea, de aceea au ajuns așa. Altfel nu ar fi existat motive pentru a accepta asemenea lucruri. În Sahaja Yoga nu facem asta - suntem pe centru. Nu avem astfel de probleme pentru că noi nu încurajăm reprimarea și nici nu mergem în cealaltă extremă, a desfrânării.

Cred că europenii pot fi împărțiți în două categorii: anglo-saxoni și latini. Anglo-saxonii sunt pe dreapta iar latinii sunt pe stânga. Latinii plâng, se vaită, sunt nefericiți, se dedau la lucruri murdare și obscene. Există doar aceste două tipuri. Ei bine, din nefericire, voi sunteți în partea latină. Așa că aici biserica catolică prosperă. Dacă îi observați pe latini și înțelegeți în ce măsură au mers pe partea stângă, veți afla ce boli puteți dezvolta mergând la această extremă. Puteți face frumos o listă a acestor boli. Tot ceea ce v-am spus va da naștere în Franța la bolile incurabile ale părții stângi. Chiar și acum mergând pe stradă descoperi cel puțin 3-4 oameni nebuni trecând pe lângă tine. Veți găsi astfel de oameni. Este ceva comun. Nu trebuie să te duci la azil, îi găsești chiar pe stradă. Cu toții spun tot felul de lucruri dar sunt cu adevărat nebuni. De aceea beau, de aceea sunt nefericiți. Nu știu care sunt statisticile acestor boli. Deci problema este gravă, extrem de gravă chiar. Iar voi trebuie să o rezolvați, cu seriozitatea principiului de guru - deunăzi Mi-ați cerut statutul de guru, atât doamnele cât și domnii. Iar Eu v-am spus: „Foarte bine, îl aveți”. Sper că ați auzit cântecul pe care l-am compus pentru a cere...

(Shri Mataji vorbește în marathi cu muzicienii indieni condusi de Baba Mama.) Ați cântat acel cântec?

Muzicienii: Nu, Shri Mataji.

Shri Mataji: În regulă, cândva vă vor cânta cântecul. Îl aveți scris? 

Muzicienii: Da, Mamă. 

Shri Mataji: Vă vor cânta acel cântec ale cărui versuri sunt rugi adresate Mamei iar ultima dintre ele este: „Mamă, Te rugăm dă-ne gurupada - statutul de guru”. Însă orice guru are o responsabilitate, aceea de a purifica societatea în care trăiește - este datoria lui - de a lupta împotriva problemelor din societate. Iisus a luptat singur, atât de mulți sfinți au luptat singuri. Au fost tratați foarte rău, au fost închiși, otrăviți, dar au luptat până la capăt. În același mod voi trebuie să vă păstrați în adevăr și să-l apărați. 

Și asta pentru că sunteți sfinți.

Dumnezeu să vă binecuvânteze!

(Shri Mataji vorbește în marathi cu muzicienii indieni): Cântați-l, cântați-l. Apoi vom începe Puja. Cântați-l de două ori.

(engleză) Îl vor repeta de două ori, astfel încât să-l puteți cânta și voi. Cred că unii dintre voi nu l-au auzit încă. Cei care au venit la Guru Puja trebuie să-l fi auzit. 

(Sahaja Yoghinii cântă „ Vinati Suniye Adi Shakti Meri”.)