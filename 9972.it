11 ottobre 1993
Interview
Los Angeles (Stati Uniti d'America)

TV Interview, "real women", part 1, Los Angeles (United States), October 11, 1993

Parte 1

[Il video ha inizio con immagini di repertorio di Shri Mataji che dice: “Questa è una grande rivoluzione interiore che sta emergendo”.]

[Voce fuori campo]: Shri Mataji Nirmala Devi, la figura spirituale più importante oggi al mondo. Unitevi a noi per una puntata speciale di “Audrey Hope’s reel women”.

Intervistatrice: Mi chiamo Audrey Hope e vi do il benvenuto a “Reel women”. È un grande onore essere alla presenza della figura spirituale più importante al mondo oggi, Shri Mataji Nirmala Devi.

Shri Mataji è una leader mondiale che ha viaggiato molto in tutto il mondo per dare la realizzazione del Sé a migliaia di persone.

La realizzazione del Sé è la pura connessione con la nostra natura spirituale ed è l’unica speranza per una società stabile. Oggi è arrivato quel tempo profetizzato dai santi. Un tempo potreste aver dovuto recarvi sull’Himalaya o meditare su una montagna per vent’anni, ma ora, mediante la grazia di Shri Mataji, esiste un modo semplice per raggiungere quella connessione ed è Sahaja Yoga.

Shri Mataji ha fondato Sahaja Yoga come metodo per consentire agli esseri umani di sperimentare la verità interiore e diventare maestri di se stessi. Shri Mataji è una madre e una nonna, un vero modello per tutti gli esseri umani. Shri Mataji è stata una guida spirituale per il Mahatma Gandhi.

Non accetta denaro per la realizzazione e dice che non si può pagare per la verità. Si unisce a noi dopo la sua quarta visita alle Nazioni Unite e prima del suo viaggio a Washington D.C.

Shri Mataji è conosciuta in tutto il mondo. Negli Stati Uniti è molto meno conosciuta. Ma è qui, nella nebbia dei media e del loro potere, che c’è maggior bisogno di Lei. Shri Mataji, siamo profondamente onorati di averLa qui, grazie.

Shri Mataji: Molte grazie.

Intervistatrice: Vorrei iniziare parlando della realizzazione del Sé e spiegare ai telespettatori cos’è la realizzazione del Sé.

Shri Mataji: In voi risiede un’energia che in sanscrito viene chiamata Kundalini e che si trova nell’osso sacro. Ciò significa sicuramente che i greci sapevano che questo era un osso sacro nel quale risiedeva questa energia. Questo è il potere che vi connette all’Energia onnipervadente. 

La verità è che voi non siete questo corpo, questa mente, questo ego, questi condizionamenti, ma siete il puro Spirito. Infatti dite: “Il mio ego, il mio corpo”, (ma) siete il puro Spirito. Questa è una verità su voi stessi. 

E l’altra verità è che esiste un Potere onnipervadente dell’Amore divino. È chiamato con vari nomi. Guardate questi bellissimi fiori: sono di per sé un miracolo. E chi fa funzionare il nostro cuore? Noi non ce lo chiediamo mai, non cerchiamo di scoprirlo, ma i medici vi diranno che è il sistema nervoso autonomo. Ma chi è questo “auto”?

Dobbiamo quindi comprendere queste due cose: che noi siamo il puro Spirito e che esiste un Potere onnipervadente dell’Amore divino. Un potere di amore, non di odio.

Intervistatrice: Come si riceve la realizzazione del Sé? Una persona deve rinunciare alla propria vita privata o ai problemi personali prima di poterla ottenere?

Shri Mataji: È molto semplice: nel nostro essere, è già stato creato un meccanismo completo attraverso il nostro processo evolutivo. 

E abbiamo sette centri, sette centri principali posti nel nostro sistema nervoso centrale, o possiamo dire nel parasimpatico. E, alla fine, questa energia ascende, attraversa soltanto questi sei centri, infine passa attraverso l’area ossea della fontanella, e vi connette a quella Energia onnipervadente.

Nell’attraversare questi chakra o centri, che possiamo chiamare centri energetici, li nutre. E non soltanto li nutre, ma li integra e li illumina.

La maggior parte dei problemi, dei problemi globali, sono dovuti agli esseri umani. E la maggior parte dei problemi umani derivano da questi centri. Infatti questi centri provvedono alle nostre necessità fisiche, mentali, emotive e spirituali. Pertanto, quando questi centri sono danneggiati, abbiamo tutti questi problemi, a livello individuale o collettivo.

Ebbene, quando avviene questa connessione all’Energia onnipervadente, si raggiunge un nuovo stato di consapevolezza. Pertanto avviene una svolta nella vostra evoluzione. Il processo evolutivo è spontaneo. Non abbiamo pagato per questo, non abbiamo fatto nulla per diventare esseri umani. Perché dunque dovremmo pagare per l’ultimo (passaggio)? O perché dovremmo fare qualcosa al riguardo?

Intervistatrice: È necessaria una fede cieca oppure, come dice lei, ci si può accostare ad esso come una scienza, e come?

Shri Mataji: È un processo vivente. Cercate di comprendere in questo modo: esiste la Madre Terra, ciò che si deve fare è piantarci un seme e il seme germoglierà. Come? Perché nel seme è innato il processo di germinazione ed è innato nella Madre Terra farlo germogliare. È così semplice.

Intervistatrice: Noi americani siamo molto interessati alle prove scientifiche (Shri Mataji ride).

E lei descrive Sahaja Yoga come l’essenza di tutte le religioni e non semplicemente una religione. In cosa si differisce Sahaja Yoga?

Shri Mataji: Saha significa “con”. Ja significa “nato”. È innato in voi il diritto ad avere questa unione, lo Yoga. Questo è Sahaja Yoga. 

Grazie a questa unione, ci si rende conto che tutte le religioni erano fiori nati su un unico albero della spiritualità. Ma noi abbiamo staccato i fiori e ora stiamo lottando con i fiori morti.

Se esiste un unico Dio, perché dovremmo, come potremmo combattere in nome di Dio? Questa è anche la filosofia di Gandhiji. Anche noi seguiamo la stessa filosofia. E non solo. Noi adoriamo tutte le incarnazioni, tutti i profeti e tutti i messia allo stesso modo, così come lui sosteneva che dobbiamo venerarli.

Non si tratta solo di mostrare rispetto, ma si devono adorare allo stesso modo.

Questa è la religione Sahaj, che include tutte le religioni e le rispetta anche, perché, nella loro essenza, sono tutte uguali. E se c’è un messaggio comune a tutte queste religioni è questo: “Cerca il tuo Sé per rinascere”. Questo è il messaggio di tutte le religioni.

Intervistatrice: Allora dove ha sbagliato la religione? Noi siamo... prendiamo il Cristianesimo, per esempio. 

Shri Mataji: Il Cristianesimo ha preso una piega sbagliata fin dagli inizi, devo dire, quando ne ha preso il controllo Paolo.

Quando vidi per la prima volta il suo nome nella Bibbia, chiesi a mio padre: “Chi è questo signor Paolo?”. Lui rispose: “È un usurpatore. Non ha avuto nulla a che fare con Cristo. Non ha mai incontrato Cristo. Per la verità ha ucciso tanti cristiani, ha ucciso il discepolo di Cristo chiamato Stefano.

Ma essendo un burocrate, pensò che quella del Cristianesimo fosse una buona piattaforma di lancio. E doveva avere l’aiuto di qualcuno, uno dei discepoli. Il peggior discepolo di Cristo era Pietro, così lui afferrò Pietro. È scritto nella Bibbia, nonostante tutte le alterazioni a cui l’hanno sottoposta, che Cristo disse a Pietro: “Un satana ti afferrerà”, è detto chiaramente.

Ora, questi signori Pietro e Paolo uniti hanno cercato di rovinare tutta la grande opera del nostro Signore Gesù Cristo. Infatti, innanzitutto, il peggio era riservato alle donne. Paolo odiava le donne dal profondo del cuore. Ed ecco perché anche per la Madre di Cristo usa l’appellativo “donna”. Per noi lei è una Dea. Per i sahaja yogi lei è Mahalakshmi. Ma per lui era solo una donna.

E il modo in cui ha condotto l’intera faccenda, ha provocato un disastro per le donne occidentali. Anche adesso, a tutt’oggi, le donne vengono trattate come qualcosa di bassissimo livello per la spiritualità. In India, invece, la donna è la shakti, rappresenta l’energia. L’altro grande errore che hanno commesso è stato nel descrivere la Trinità. Abbiamo Dio Padre, Dio Figlio e il terzo è uno Spirito Santo, è una colomba. Com’è possibile avere un padre, un figlio e nessuna madre? 

Ma c’è una Madre Primordiale accettata da tutte le religioni; persino gli ebrei l’avevano. I greci la chiamavano Atena. Atha in sanscrito significa “primordiale”. Atena. In India è chiamata Adi Shakti. In ogni religione avevano questa Madre che era la Madre Primordiale. 

Quindi lui ha cancellato tutti i poteri di una madre ed è per questo che le donne hanno un grande complesso di inferiorità, ritengo, o di insicurezza nel mondo occidentale.

Infatti credono che dovremmo sempre scusarci, che dovremmo sempre servire gli uomini e vendere il nostro corpo, che dovremmo essere molto attraenti, altrimenti non abbiamo alcun posto! Ed è così che la moralità delle donne viene distrutta.

Intervistatrice: Volevo usare una citazione dalla prima lettera (di Paolo) a Timoteo proprio per evidenziare questo punto. 

Nella Bibbia si dice: “La donna impari in silenzio, con tutta sottomissione. Non concedo a nessuna donna di insegnare, né di dettare legge all’uomo; piuttosto se ne stia in atteggiamento tranquillo. Perché prima è stato formato Adamo e poi Eva; e non fu Adamo ad essere ingannato, ma fu la donna che, ingannata, si rese colpevole di trasgressione”.

Shri Mataji: C’è un errore anche per ciò che riguarda Adamo ed Eva. Di questo parlerò più avanti. Ma una cosa semplice è che si trattò di un attacco assoluto alla condizione della donna. Ed è così che le donne hanno accettato... Pensate, un paese evoluto come l’Inghilterra, fino a ieri discuteva se una donna dovesse predicare o no. Sì! 

Insomma, ora, con grande difficoltà, alcuni concordano sul fatto che le donne debbano predicare.

Proprio non capisco. In India, una donna è molto potente. Non le importa se suo marito corre dietro ad un’altra donna. Dice: “Va bene, è un peccatore, che vada all’inferno. Non mi interessa”. Lei si erge sui suoi meriti, sulla sua castità. Non si preoccupa. Oggi, l’intera situazione è così grave che le donne devono anche cercare sempre di esporre il proprio corpo.

Non ho visto un solo film in cui un uomo si denudi. Sono sempre le donne che devono denudarsi, come se gli uomini fossero qualcosa di inviolabile. Ho la sensazione che la schiavitù femminile sia molto più diffusa in Occidente che in India.

Intervistatrice: E che dire del Corano? Parlo degli iraniani. So che Lei ha tenuto un incontro questa settimana ed è stato un programma molto importante. E vorrei parlare di come il popolo iraniano abbia frainteso Maometto, degli effetti che ciò ha avuto sulla loro società e dell’importanza di un cambiamento per le donne.

Shri Mataji: Sì. Vedete, anche Maometto rispettava moltissimo le donne. 

Sì, sapete, un tempo combattevano guerre. Erano delle tribù, erano popolazioni tribali. Soltanto Maometto poteva nascere tra quegli orribili arabi. E scoprì che tanti uomini, uomini giovani, erano stati uccisi. Allora disse: “Va bene. Se non ci sono giovani, che si sposino i vecchi, anche con le ragazzine; non ha importanza, ma sposatevi. Anche se doveste sposarvi cinque volte, sposatevi, affinché le donne non diventino prostitute”. Prescrisse questa norma soltanto per rispettare la loro castità, ma non è obbligatorio sposarsi cinque volte.

Sapete, in India abbiamo cose orribili. Un uomo si sposa quattro volte e ha otto figli ogni volta perché crede che con tutta quella discendenza sarà potente. Poi, dopo un po’ di tempo, divorziano dalle mogli dicendo tre volte: “Talaq, talaq, talaq” (ripudio), e basta. 

Ebbene, queste donne hanno tutti questi bambini e vengono abbandonate sulla strada. E se li vedete penserete che sia peggio che in Somalia. Maometto rispettava le donne!

Non solo, ma disse a sua moglie Aisha: “Tu farai qualcosa contro la religione”.

Però questa in realtà fu una cosa sbagliata nei suoi confronti; infatti, la figlia di Maometto, il cui nome come sapete era Fatima, insorse dicendo: “Questo, Maometto non l’ha mai detto”.

Ma questo Abu-Bakr è un individuo che di fatto, direi, ha preso il posto del genero di Maometto, Hazrat Ali, che era una grande anima realizzata; e alterò completamente le idee sulle donne, ciò di cui avrebbe parlato Fatima.

Quindi ci furono grandi guerre, chiamate Karbala, in cui furono uccisi i due figli di Fatima. Fu ucciso anche Hazrat Ali e si formarono due gruppi, gli sciiti e gli sunniti.

Ma neppure gli sciiti capiscono che devono rispettare le loro donne, perché la stessa Fatima era non solo una santa, ma un’incarnazione. Lei era una Dea.

Intervistatrice: In che modo i media hanno influenzato la nostra visione delle donne oggi?

Shri Mataji: Nei media occidentali devo dire che le donne vengono usate solo per attrarre qualche essere umano di infimo livello, direi. 

Gli uomini non sono oggetti sessuali. Essi sono lo Spirito. Freud li riduce a queste realtà sessuali. E qui (in Occidente) un tempo Freud era considerato come un Cristo. 

Ma ora, ovviamente, dopo tanti anni – io ne ho parlato almeno vent’anni fa – adesso ho visto che stanno apparendo molti, alcuni libri come “La caduta dell’impero freudiano”, “La frode freudiana”, adesso stanno arrivando tanti libri! Ma tutto il danno ormai è stato fatto. Gli esseri umani sono ormai ridotti a realtà sessuali dai media, e donne di infimo livello, che espongono il proprio corpo vendendo la propria castità, sono considerate grandi eroine. Che roba è? È la situazione dei media di oggi.

Intervistatrice: Lei ha persino detto che Freud potrebbe prosperare solo in America.

Shri Mataji: Come?

Intervistatrice: Freud potrebbe prosperare solo in America.

Shri Mataji: Sì.

Intervistatrice: Lei lo ha detto.

Shri Mataji: È un dato di fatto! Freud è nato in Austria e quando ho parlato contro di lui hanno applaudito tutti. Erano molto contenti che lo dicessi perché si vergognavano parecchio di lui. Anche in Austria, si trovano sempre tante prostitute sulle strade, in piedi lungo la via. Ma lì, almeno, le donne di casa sono donne di casa. Qui (in America) anche la donna di casa deve vestirsi in modo tale da assomigliare a una prostituta. Perché dovreste farlo? Dovete avere rispetto di voi stesse.

Intervistatrice: In che modo questo periodo è speciale per le donne?

Shri Mataji: Io lo chiamo Tempo della Fioritura perché dico che ci sono molti fiori, moltissimi, sulla Terra e che ora devono diventare frutti. 

Nel Corano è chiamato Qiyamah, che significa tempo della resurrezione. Anche nelle scritture indiane abbiamo questo tempo della resurrezione e da molti astrologi, migliaia di anni fa, è stato predetto che sarebbe arrivata questa epoca. E, anche nella Bibbia, è l’Ultimo Giudizio.

C’è un’altra idea stupida che troviamo nella Bibbia ed anche nel Corano, è molto stupida, e penso anche... - non so della Torah, ma hanno detto che anche lì prevale la stessa idea – e cioè che, all’epoca della resurrezione, i nostri corpi morti usciranno dalle tombe e poi ascenderanno.

Ora ditemi, nelle tombe cosa rimane dei cadaveri? È così assurdo, così illogico.

In realtà, in questo senso, direi che le scritture indiane hanno detto la cosa giusta, ossia che in questa epoca del Kali Yuga tutte le anime perdute, tutte le anime che desiderano la loro realizzazione, tutte le anime che hanno pensato a Dio e ricercato Dio in tutto il mondo, rinasceranno.

Ecco perché abbiamo un problema demografico. Ecco perché nascono anche individui orribili di ogni sorta. Circa vent’anni fa, i vostri media erano molto migliori. Non mostravano scene così orribili.

Insomma, devono mostrare scene ambientate in camera da letto, che bisogno c’è? Scene ambientate in bagno. Voglio dire, se qualcuno entra in casa vostra, lo portate in camera da letto, in bagno o lo accogliete in salotto? Insomma, è la vita privata. Non hanno nessun rispetto per la privacy.

Ora, vedete, questa strana idea che usciremo dalle tombe e tutto ciò, persiste nella mente di molti cristiani e musulmani ignoranti. È venuto ad incontrarmi un ragazzo bosniaco, un musulmano. Gli ho chiesto: “Perché stavi morendo lì, che bisogno c’era di morire?”. Lui ha risposto: “Perché se moriamo ora nel nome di Dio, risorgeremo”. [L’intervistatrice ride]

Shri Mataji: Voglio dire, coincide con l’idea della Bibbia, vedete? Quindi queste idee devono essere corrette. 

In Occidente, vede, abbiamo il Cristianesimo, abbiamo altre religioni. Ma direi che le radici della conoscenza spirituale si trovano soprattutto in India. Io stessa sono nata nella religione cristiana. Ma le sue radici, la sua spiegazione, si possono scoprire molto meglio in India, perché è un Paese antico che ha sempre ricercato e ricercato da migliaia di anni.

Ora, il metodo Sahaja Yoga, come abbiamo accennato, non è mio. È un metodo antico. Ma avevamo questo sistema con i Nath Panthi, come li chiamano, perché loro erano centrati. E, secondo la tradizione, un maestro aveva un solo discepolo. Quindi erano pochissime le persone che ottenevano la realizzazione. 

Il guru del suocero di Shri Rama (ossia Raja Janaka, ndt) era Ashtavakra. Egli ha scritto di Sahaj. Ma ha parlato soltanto di ciò che accade quando si entra nella dimensione dello Spirito. Secondo la tradizione, il suocero (di Shri Rama), Janaka, diede la realizzazione ad una sola persona, Nachiketa. 

Ma nel dodicesimo secolo ci fu un grande poeta in India, nel Maharashtra, chiamato Gnyaneshwara, il quale chiese al suo guru che era suo fratello: “Lasciami parlare anche di questo”. Lui disse: “Va bene”, glielo permise.

Quindi, nel suo testo, il “Gnyaneshwari”, che è la spiegazione della (Bhagavad) Gita, nel sesto capitolo ha parlato chiaramente della Kundalini, di come ascenda, di come essa dia la realizzazione e tutto il resto. 

Ma coloro che erano le autorità religiose, come al solito, non sapevano come farlo. Quindi si sono limitati a dire: “Questo è nishiddha (proibito) – che significa cancellato – non leggete questo sesto capitolo”. Quindi nessuno leggeva quel capitolo. È così che è passato in secondo piano!

Quindi direi che, in seguito, molti grandi santi come Guru Nanak, Kabir, Tukarama, Ramdas, nel sedicesimo secolo, fecero un grande lavoro sulla Kundalini. Anche nella Bibbia si trova: “Apparirò davanti a voi come lingue di fuoco”, “l’albero della vita”, vi sono descritte molte cose.

Ma nel poco tempo che avevano a disposizione, non poterono spiegare molto. Ora, queste personalità hanno descritto e parlato della Kundalini.

Se io ho fatto un lavoro, è stato quello di studiare gli esseri umani - ho incontrato molte persone, perché mio padre era un uomo molto sociale e mio marito aveva una posizione grazie alla quale ho potuto incontrare tanta gente - ho studiato gli esseri umani e ho scoperto un metodo con il quale ora si può dare la realizzazione di massa.

In Russia, in Bulgaria, in Romania, organizziamo sempre i programmi negli stadi, con minimo sedicimila persone, e ottengono tutte la realizzazione. E sono molto sensibili alla spiritualità e vi si attaccano. Nessuno di questi falsi guru potrebbe attecchire lì.

Intervistatrice: I sensitivi, il problema dei sensitivi, qui è molto diffuso. E siamo molto... è molto pericoloso. Potrebbe spiegare cosa può accadere?

Shri Mataji: Ah. Gli americani sono persone molto semplici, devo dire. La prima volta che venni andai a parlare con dei parapsicologi, e mi portarono in un’aula di parapsicologia. Io li rimproverai: “Voi trattate con gli spiriti dei morti!”. Allora si adirarono molto con me e dissero: “Lei viene come ospite e perché dice queste cose?”. 

Risposi: “Io devo dirvi la verità, sono vostra Madre. E non sono vostra ospite, non mi avete pagato. Sono venuta da sola, con la mia auto, e andrò via con la mia auto”, mentre loro avevano guadagnato denaro attraverso di me. Quindi, loro non gradiscono.

Quando sono venuta qui per la prima volta, quando li ho avvisati che sono tutti spiriti, attività paranormali, e di non fare quelle cose, non hanno gradito.

Intervistatrice: Come possiamo riconoscere un falso guru?

Shri Mataji: Prima di tutto, non si può pagare per la realizzazione del Sé, né per qualsiasi conoscenza. Si deve dare valore alla propria vita. Se non si attribuisce valore alla propria vita, ci si rivolgerà a tutta questa gente stupida sprecando il proprio tempo. Se si dà valore alla propria vita, se ad esempio si dà valore al denaro, si cercherà prima di capire che cosa si stia acquistando. Prima di tutto occorre osservare i discepoli, cosa fanno, qual è il loro stile, cosa hanno ottenuto (con quella pratica spirituale), qual è la loro conoscenza. Per prima cosa i discepoli! La maggior parte di loro sono dei reclusi. 

Qualunque cosa sia di moda, la gente vuole seguirla. Si parla di individualità, giusto? Se un imprenditore lancia una gonna di quindici centimetri, tutte indossano una gonna di quindici centimetri! Altrimenti non si è “in”, cioè in manicomio.

Questi individui sono esperti nella grande pubblicità, nel marketing, nello scrivere libri, tutte falsità! E voi ci credete perché sono abili. La pubblicità è il principio cardinale che ha portato a questo tipo di cose e gli americani sono davvero molto sensibili alla pubblicità. Se viene pubblicizzato qualcosa, pensano che sia fantastico.

Inoltre mi ha sorpreso, quando sono arrivata qui – a Boston, ricordo - che mi abbiano chiesto in televisione: “Quante Rolls Royce possiede?”.

Risposi: “Nessuna!”. Allora mi domandarono: “Lei non guadagna denaro?”. “No – risposi - non guadagno denaro”. “Quindi non c’è business?”. “No - ho detto – no”. “Allora non siamo interessati”. Non mi vollero più in televisione. Insomma, siete così orientati al denaro che penso un domani acquisterete anche Dio. Quindi, prima di tutto, non si può pagare per questo.

In secondo luogo, occorre osservare i discepoli, che tipo di discepoli sono, cosa sono, quanto parlano della conoscenza. Devono possedere la conoscenza.

Adesso sapete molto bene, e la gente può scoprirlo, che in Sahaja Yoga le persone ottengono proprio la realizzazione e iniziano a dare la realizzazione agli altri. Tante malattie sono state curate. È un dato di fatto, è stato scritto un libro.

Intervistatrice: Quindi ci troviamo in una nuova fase dell’evoluzione umana.

Shri Mataji: Certo, questo è il momento. Se lo perdete, lo perderete per sempre! Perché, altrimenti, vedete come in America le persone vengano distrutte dall’interno. Si stanno manifestando malattie di ogni tipo, problemi psicologici, questo, quello, stress e quant’altro, di tutto. Ora, per fermarlo, è meglio ascendere oltre tutte queste cose.

Intervistatrice: Shri Mataji Nirmala Devi. Per favore, rimanete con noi per la seconda parte di questa puntata speciale di “Audrey Hope’s reel women”.

Parte 2

Intervistatrice: Mi chiamo Audrey Hope e vi do il benvenuto a Reel Women. Oggi continuiamo la nostra puntata speciale in due parti con la nostra ospite d’onore, Shri Mataji Nirmala Devi. Shri Mataji è la figura spirituale più importante oggi al mondo, la Fondatrice di Sahaja Yoga. Sahaja Yoga è un metodo semplice che permette agli esseri umani di sperimentare la verità interiormente, di diventare i maestri di se stessi, di raggiungere equilibrio e pace interiore. Shri Mataji insegna che ci troviamo adesso in un’epoca speciale dell’evoluzione dell’umanità, un’epoca in cui possiamo connetterci alla nostra natura spirituale e acquisire la coscienza collettiva. Ciò si ottiene mediante la realizzazione del Sé e Sahaja Yoga. Benvenuta, Shri Mataji!

Shri Mataji: Molte grazie.

Intervistatrice: Che cos’è l’evoluzione umana? Qual è il prossimo passo nell’evoluzione umana?

Shri Mataji: Il passo successivo è diventare lo Spirito che siete. Voi siete il puro Spirito. Non siete questo corpo, questa mente, questo ego, tutti i vostri condizionamenti, ma siete il puro Spirito ed è ciò che dovete diventare. Nel processo evolutivo siete diventati esseri umani, (ma) con la consapevolezza umana non siamo riusciti a raggiungere la verità assoluta. Se avessimo raggiunto la verità assoluta, non ci sarebbero stati problemi, litigi, discussioni e guerre, ma il motivo per cui combattiamo è che tutti noi consideriamo come verità qualcosa che non è assoluto.

Intervistatrice: Lei descrive la realizzazione del Sé come un processo vivente della Kundalini, grazie al quale la si può percepire nel proprio sistema nervoso centrale. Può spiegarlo?

Shri Mataji: Sì. Ci siamo evoluti fino ad ora attraverso un processo evolutivo spontaneo, un processo vivente. Ed ora, quando ha luogo questo processo evolutivo, quando diventate lo Spirito, ottenete tanti dei vostri poteri che non vi sono ancora noti.

Intervistatrice: Cos’è la brezza fresca che si sperimenta e qual è il riferimento allo Spirito Santo?

Shri Mataji: Questo avviene attraverso un’energia chiamata Kundalini nell’osso sacro, che è proprio un osso sacro. 

È come qualsiasi connessione che si debba effettuare. Se avete un televisore non collegato alla rete elettrica, sembrerà solo una scatola. Allo stesso modo, noi pensiamo di essere delle scatole.

Ma, una volta connessi, ci rendiamo conto dell’esistenza di tante cose che non avevamo mai saputo di possedere. Noi abbiamo il potere di tutto ciò. In realtà, per cominciare, questo è un potere che vi appartiene; e, quando è collegato alla centrale di energia, al Potere onnipervadente dell’Amore divino, la sua manifestazione, la prima cosa che sentite è la brezza fresca dello Spirito Santo che fuoriesce dalla vostra testa. Questa Kundalini o Adi Shakti, come la chiamiamo noi, è il riflesso dello Spirito Santo. Allora essa fuoriesce dalla vostra testa, potete sentire chiaramente la brezza fresca fuoriuscire dalla vostra testa.

Inoltre, potete sentirli (i chakra) sulla punta delle dita. Quando li sentite sui polpastrelli, che sono in realtà i terminali del sistema nervoso simpatico, potete effettivamente percepire questi centri nel vostro sistema nervoso centrale.

Quindi, sul lato destro potete sentire i problemi fisici e mentali dei vostri centri, e sul lato sinistro potete sentire i problemi emozionali dei vostri centri.

Se (questa percezione) viene decodificata correttamente, potete sentire i vostri centri; quindi la prima cosa che si ottiene è la conoscenza di sé, la conoscenza di se stessi. Molte persone che hanno malattie non sanno di averle, devono sottoporsi a diagnosi, questo, quello. Qui non occorre fare niente del genere, potete sentire sulla punta delle dita ciò che non va in voi a livello fisico o mentale, emozionale o spirituale, perché potreste esservi rivolti a qualche impostore e potrebbe esserci qualche problema spirituale in voi. Tutto può essere verificato sulla punta delle dita. 

Nel Corano è scritto che quando giungerà il tempo della resurrezione, le vostre mani parleranno e testimonieranno contro di voi, è descritto molto chiaramente.

Intervistatrice: E ci troviamo in questo momento particolare?

Shri Mataji: Sì, certo, questo è il tempo speciale della resurrezione in cui lo percepite. 

Non solo, ma quando questa Kundalini sale, tutti questi centri vengono nutriti, integrati e illuminati, e ottenete il benessere del vostro lato fisico, mentale, emozionale e spirituale. Di conseguenza diventate estremamente calmi, pacifici, sani.

Noi pensiamo continuamente al futuro e al passato: un pensiero sorge e decade, un altro pensiero sorge e decade. Fra questi pensieri c’è un piccolo spazio. Noi viviamo nel passato o nel futuro, e il piccolo spazio è il presente; ma noi non riusciamo a vivere nel presente.

Quando questa Kundalini sale, fa sì che questi pensieri si allunghino; allora lo spazio tra l’uno e l’altro aumenta e voi diventate consapevoli senza pensieri. In sanscrito si chiama Nirvichar Samadhi, per cui la vostra coscienza diventa consapevole senza pensieri. 

Vedete tutto, siete consapevoli di tutto ma siete senza pensieri, in questo modo si instaura in voi la pace. Se non c’è pace interiormente, a cosa serve parlare di pace, tenere conferenze sulla pace, avere organizzazioni per la pace? Dovrebbe esserci pace in voi.

Ho conosciuto gente che ha ricevuto premi per la pace, una persona fra le più irascibili: come possono ricevere premi per la pace? Non lo so, hanno ricevuto proprio un premio per la pace. Quindi non importa.

Questo è dunque il primo risultato, che vi sentite consapevoli senza pensieri. Poi, potete percepire sulla punta delle vostre dita anche i centri degli altri, il che significa che siete consapevoli collettivamente. Questa è la seconda dimensione nella vostra consapevolezza: chi è l’altro? Voi diventate parte integrante del tutto, così potete sentire i chakra di un’altra persona. Non solo: stando qui seduti potete percepire i chakra di chiunque. Se sapete correggere i vostri potete correggere i vostri, e se sapete correggere quelli degli altri, potete correggerli; in questo modo potete correggere tutti i chakra e risolvere i problemi.

Un’altra cosa che vi accade è che la vostra attenzione diventa molto pura, non c’è lussuria né avidità nella vostra attenzione. Essa diventa innocente, guardate tutto con innocenza.

In Sahaja Yoga ora abbiamo tantissime persone, ma non ho mai sentito di mogli che scappino con qualcun altro o di flirt; niente, tutto questo ormai è finito. Sono proprio simili a bambini, persone molto innocenti, come angeli.

Inoltre, questa attenzione diventa attiva.

Quando prestate attenzione a qualcuno, essa agisce, funziona, guarisce, aiuta. È notevole!

Ciò avviene perché il regno di Dio è il regno più efficiente cui si possa pensare, e lavora con tutti gli aspetti sottili di tutti gli elementi: ad esempio l’etere, la terra hanno un aspetto sottile.

Tutti questi aspetti sono controllati da questo Potere onnipervadente e, una volta connessi con lui, vi rendete conto che tutto ciò che desiderate, tutto ciò che volete, accade.

Si diventa estremamente creativi. Ho conosciuto molti artisti indiani che hanno ottenuto la realizzazione e ora sono diventati famosi in tutto il mondo. Erano musulmani, indù, persone di ogni tipo. Pertanto, si trascendono tutti i limiti di questa vita artificiale, si trascendono i limiti di queste religioni esteriori e inizia a manifestarsi la vostra religione interiore, la religione innata grazie alla quale diventate davvero religiosi.

Non è come essere cristiani, indù, musulmani ma poi chiunque può commettere qualsiasi peccato. No, non commettete più alcun peccato, diventate proprio angeli, si può dire dei santi.

La religione interiore si illumina e, se siete cristiani, diventate veri cristiani; se siete indù, diventate veri indù; e tutto il vostro sistema interiore è illuminato in modo tale che non fate proprio cose sbagliate.

Ad esempio, ho conosciuto tanti tossicodipendenti che sono venuti da me e, dopo aver ricevuto la realizzazione del Sé, hanno smesso da un giorno all’altro, in un giorno. E così l’alcolismo, tutte le cattive abitudini.

Malattie di ogni genere vengono curate, persino il cancro, persino l’AIDS. Devo dire che (quest’ultimo) è piuttosto difficile poiché (questi pazienti) hanno una mentalità particolare. Comunque, in questo modo sono state curate molte malattie e, quando si ottiene la realizzazione del Sé, si percepisce il proprio benessere. 

Intervistatrice: Shri Mataji, che cosa potrebbe accadere a coloro che non rispondono all’appello, che non prestano attenzione a questo momento speciale?

Shri Mataji: Vedete, è un Giudizio e gli esseri umani sono liberi di giudicare. Se vogliono arrivare alla realtà, possono venire, se non vogliono venire non possiamo forzarli, non si possono forzare. Si deve rispettare la loro libertà di scelta, qualunque cosa vogliano fare. Non so che cosa accadrà a quelli che non verranno, ma si ritroveranno con gli stessi problemi che avevano e, come vedete, questo mondo viene distrutto dall’interno, quindi uscirne è un’idea migliore.

Intervistatrice: E in questa nuova epoca l’America gioca un ruolo molto importante come comunicatore?

Shri Mataji: Certamente, questo è un Paese di comunicazione. L’altro giorno qualcuno ha domandato perché l’America dovrebbe fare il poliziotto ovunque. Deve esserlo sicuramente, perché questa è la sua caratteristica innata. Questo centro (Shri Mataji tocca la gola, il Vishuddhi) è l’America e poiché l’America non è a posto, io ho un problema (Shri Mataji e l’intervistatrice ridono).

Questo centro sovrintende a tutti i tipi di comunicazione e alla collettività.

Scoprirete che gli americani si assumono sempre la responsabilità collettiva dei problemi del mondo, a volte commettono errori - è una cosa diversa - ma devono farlo per natura, non possono farne a meno, è la loro natura.

Intervistatrice: È stato affermato che Lei sia lo Spirito Santo. 

Shri Mataji: (Shri Mataji ride) Sì.

Intervistatrice: È vero?

Shri Mataji: Per quanto riguarda questo, devo ammettere che devo essere qualcosa (di particolare), non è vero? Dopotutto, se do la realizzazione a migliaia di persone devo essere qualcosa (di particolare), e qualcuno devono aver scoperto qualcosa. 

Ma per quanto riguarda la gente, direi che ho imparato una lezione, perché Cristo, che era il figlio di Dio ed ha dichiarato di essere il figlio di Dio, è stato crocifisso. A Maometto è stato somministrato del veleno, e furono tormentati tutti.

Ora, io non voglio essere crocifissa, voglio svolgere il mio lavoro finché vivo, d’accordo? Per questo motivo non voglio dire nulla. Una volta ottenuta la vostra realizzazione del Sé, scoprirete chi sono.

Intervistatrice: Potremmo farlo adesso?

Shri Mataji: Sì, perché no? Perché no? 

Intervistatrice: Sì.

Shri Mataji: Per prima cosa dovete togliervi le scarpe perché la Madre Terra ci aiuta molto. 

Ora, per favore, rivolgete entrambe le mani verso di me, in questo modo. La mano sinistra verso di me in una posizione molto comoda - potete appoggiarla sul ginocchio - dovete mettervi molto comodi, come abbiamo detto, non dovete andare sull’Himalaya. Dovete sentirvi a vostro agio. E con la mano destra dovete dare la realizzazione, nel senso che la mano sinistra rappresenta il vostro desiderio e la mano destra rappresenta la vostra azione.

Allo stesso modo i vostri piedi dovrebbero essere distanziati tra loro, se siete seduti sulla sedia, ma se siete seduti per terra va bene così.

Ora, per favore, rivolgete la mano sinistra verso di me, in questo modo, e la destra sul cuore. Dobbiamo nutrire soltanto i nostri centri sul lato sinistro. Nel cuore risiede lo Spirito.

Ora, se diventate lo Spirito, diventate i maestri di voi stessi, quindi abbassate la mano destra sulla parte superiore dell’addome; questo è il centro della vostra maestria, creato da tutti i profeti e da tutte le incarnazioni.

Adesso portate la mano destra sulla parte inferiore dell’addome, sul lato sinistro, e premete con forza. Questo è il centro della pura conoscenza divina, pura conoscenza divina.

Questo lo capirete più avanti quando frequenterete i nostri centri. Vi sarà spiegato tutto e potrete scoprire ogni cosa riguardo a questa conoscenza, che è come un oceano.

Ora riportate la mano destra sulla parte superiore dell’addome, sempre sul lato sinistro.

Ora portatela sul cuore. Adesso dovete portare la mano destra nell’angolo tra il collo e la spalla e ruotate la testa verso destra.

Ora portate la mano destra sulla fronte e chinate leggermente il capo: questo è il centro in cui dovete perdonare tutti. Adesso portate la mano sulla nuca e reclinate all’indietro la testa. Qui, senza contare i vostri errori o sentirvi in colpa, dovete chiedere perdono al Potere divino onnipervadente.

Ora distendete completamente il palmo della mano e mettete il centro del palmo sulla sommità dell’area ossea della fontanella, che era morbida nella vostra infanzia. Adesso, per favore, abbassate la testa, distendete le dita e muovete lentamente il cuoio capelluto in senso orario, distendete le dita in modo da esercitare una buona pressione sul cuoio capelluto. Ora abbassate la testa e muovete lentamente il cuoio capelluto in senso orario. Questo è tutto ciò che dovrete fare.

Ora mettete la mano destra sul cuore. Qui, nel vostro cuore, dovete fare una domanda, una domanda davvero fondamentale su voi stessi, chiudete gli occhi e non apriteli finché non ve lo dico io. Qui, per favore, domandate nel vostro cuore - potete chiamarmi Madre o Shri Mataji - “Madre, sono io lo Spirito?”. Fate questa domanda tre volte. Se diventate lo Spirito, diventate i maestri di voi stessi, i guru di voi stessi. Quindi, adesso, abbassate la mano destra sulla parte superiore del vostro addome. Tenendo gli occhi chiusi ponete un’altra domanda fondamentale su voi stessi: “Madre, sono io il guru di me stesso?”. Chiedetelo tre volte.

Ora abbassate la mano destra sulla parte inferiore dell’addome e premete con forza. A questo punto dovete chiedere per sei volte, perché questo centro ha sei petali - devo dire che io rispetto la vostra libertà, e la pura conoscenza divina non può esservi imposta - quindi chiedete per sei volte nel vostro cuore: “Madre, per favore, concedimi la pura conoscenza divina”. Per sei volte.

Ora portate la mano destra sulla parte superiore dell’addome sul lato sinistro. Dobbiamo aprire questi centri superiori con la fiducia in noi stessi. Quindi, qui dovete dire con piena fiducia in voi stessi: “Madre, io sono il maestro di me stesso”. Per favore, ditelo dieci volte: “Madre, io sono il mio maestro”. Vi ho già detto che non siete questo corpo, questa mente, questo ego, questi condizionamenti, ma siete il puro Spirito.

Quindi adesso riportate la mano destra sul cuore e, per favore, dite con piena sicurezza: “Madre, io sono il puro Spirito” – per favore ditelo dieci volte (si corregge), per dodici volte, dodici volte: “Madre, io sono il puro Spirito”. 

Questo Potere divino onnipervadente è l’oceano di compassione, l’oceano di conoscenza e l’oceano di beatitudine e gioia, ma soprattutto è l’oceano di perdono e qualunque errore abbiate commesso può essere facilmente perdonato da questo potere.

Quindi perdonate voi stessi; e portate la mano destra nell’angolo tra il collo e la spalla e ruotate la testa verso destra; questo centro è davvero in cattivo stato in America. Qui dovete dire con fiducia in voi stessi, per sedici volte: “Madre, io non sono colpevole di nulla”, per favore ripetetelo per sedici volte.

Vi ho già detto che, se perdonate o non perdonate, in realtà non fate niente, ma se non perdonate voi cadete in mani sbagliate per tutta la vita; e coloro che vi hanno fatto soffrire sono felici, mentre voi tormentate voi stessi. Soprattutto in questo momento è molto importante perdonare tutti in generale, perché questo centro (Agnya) è estremamente contratto; e, se non perdonate, non si aprirà, e voi perderete anche l’opportunità della vostra realizzazione del Sé. Quindi portate la mano destra sulla fronte in orizzontale e abbassate la testa il più possibile. Qui dovete ripetere, con il cuore, non importa quante volte: “Madre, io perdono tutti in generale”. 

Ditelo con il cuore, non ha importanza quante volte. Ora dovete portare la mano destra sulla parte posteriore della testa, e reclinarla all’indietro il più possibile.

Qui dovete chiedere perdono al Potere divino, per vostra tranquillità, senza sentirvi in colpa, senza contare i vostri errori. Quindi, per favore, ripetetelo con tutto il cuore, non ha importanza quante volte: “O Potere divino, se ho commesso qualche errore, consapevolmente o inconsapevolmente, per favore perdonami”. Per favore ditelo con il cuore, con il cuore, non importa quante volte: “O Potere divino, se ho commesso qualche errore consapevolmente o inconsapevolmente, per favore perdonami”.

Adesso, l’ultimo centro è fondamentale. Dovete distendere completamente il palmo della mano e appoggiare il centro del palmo sull’area ossea della fontanella, poi chinate la testa il più possibile.

Qui, di nuovo, io non posso imporvi la realizzazione del Sé, dovete chiederla. Quindi muovete il cuoio capelluto, se stendete le dita verso l’esterno si creerà una bella pressione e, muovendo il cuoio capelluto per sette volte in senso orario, dite: “Madre, per favore, concedimi la realizzazione del Sé”.

[Shri Mataji soffia sette volte nel microfono]

Questo è tutto.

Adesso, per favore, aprite gli occhi e rivolgete entrambe le mani verso di me in questo modo.

Rivolgete la mano destra verso di me e, abbassando il capo, verificate con la mano sinistra se qualcosa di simile ad una brezza fresca o calda esce dalla zona ossea della fontanella, che era morbida nella vostra infanzia. Verificate.

Per favore, non appoggiate la mano sulla sommità della testa, allontanatela un po’.

Adesso, per favore, rivolgete entrambe le mani verso di me, in questo modo, e smettete di pensare. Potete riuscirci. Potete fermare la vostra attività mentale.

Sentirete una brezza fresca o calda sulle vostre mani e vi sentirete molto rilassati, estremamente rilassati. Ora, coloro che ottengono la realizzazione in questo modo, devono rendersi conto che questa è la germinazione del seme che deve diventare un albero; quindi dovete venire nei nostri centri, dove vi daranno tutta la conoscenza necessaria, tutto l’aiuto di cui avete bisogno per rendere perfetta la vostra connessione.
[Scorrono i titoli di coda della trasmissione. La frase conclusiva che appare sullo schermo è: “Esprimiamo profonda gratitudine a Shri Mataji Nirmala Devi”.]