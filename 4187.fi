"Motivate your attention", Mahashivaratri Puja. Bundilla Scout Camp, Sydney (Australia), 3 March 1996.

Tänään teemme pujan Shivalle, Shri Shivalle.

Kuten tiedätte, Shri Shiva on Sadashivan heijastuma sisällämme. Olen jo kertonut teille heijastumasta. Sadashiva on Kaikkivaltias Jumala, Hän, joka katselee Adi Shaktin näytelmää. Mutta Hän on Isä, joka tarkkailee kaikkea luomaansa, tai Adi Shaktin luomaa. Hänen tukensa Adi Shaktille on täydellisesti vahvistavaa. Hänellä ei ole minkäänlaista epäilystä Adi Shaktin kyvykkyydestä. Mutta kun Hän huomaa, että Adi Shaktin näytelmässä tässä maailmassa asuvat ihmiset yrittävät häiritä Adi Shaktia tai pilata Hänen työtään, Hän raivostuu ja tuhoaa kaikki sellaiset ihmiset ja ehkä koko maailman. Toisaalta Hän on varmasti raivoisa, mutta toisaalta Hän on myötätunnon ja ilon valtameri. Siksi kun Hän heijastuu sisällämme, me saamme itseoivalluksemme. Henkemme valo syttyy, ja pääsemme ilon valtamereen.

Hän on myös tiedon valtameri. Niinpä itseoivalluksen saaneet saavat Jumalallisen tiedon, joka on hyvin hienojakoista, joka täyttää jokaisen atomin ja molekyylin, ja heillä on tämän tiedon voima. Hän on sellainen, että Hän myötätunnossaan antaa anteeksi jopa julmimmille rakshasoillekin, jos he omistautuvat Hänelle, koska Hänen myötätuntonsa on rajatonta. Ja joskus nämä samat Hänen siunaamansa ihmiset yrittävät aiheuttaa harmia Adi Shaktin palvojille. mutta se tapahtuu vain draaman tai tapahtuman aikaansaamiseksi. Ilman jonkinlaista draamaa ihmiset eivät ymmärrä. Meillä täytyi olla Ramayana, meillä täytyi olla Mahabharata, meidän piti ristiinnaulita Kristus, meidän piti aiheuttaa kärsimystä Muhammedille. Kaikki tämä draama tapahtui siksi, että ilman tapahtumia ihmiset eivät muista. Ihmiset ovat henkisen elämänsä aikana nähneet paljon draamaa Shivan siunauksien ja Adi Shaktin voimien välissä. Kun aika nyt on muuttunut henkisyyden historiassa, on tehty suuri löytö: ihmiset voivat nyt saada oivalluksensa kollektiivisesti, yhdessä.

Tuhannet voivat saada oivalluksensa. Nyt meidän pitää tietää, mikä tämä saamamme Oivallus on. Mitä se tarkoittaa, ja mikä on sen huipentuma. Aluksi Minun on kerrottava, että mieli, josta puhumme ja josta olemme riippuvaisia, on myytti. Ei ole mitään sellaista kuin mieli. Aivot ovat todellisuutta, mieli ei. Olemme luoneet mielen ulkopuolella tapahtuvaan reagoimiseen, reagoimme joko ehdollistumiimme tai egoomme. Niinpä tämä mieli on kuin kuplat todellisuuden valtameressä, mutta ne eivät ole todellisuutta. Mitä tahansa mielen kautta päätämmekin, tiedämme sen rajalliseksi, kuvitelluksi ja joskus myös järkyttäväksi. Mieli liikkuu aina suoraviivaisesti, ja koska siinä ei ole todellisuutta, se kääntyy ja palaa takaisin.

Niinpä kaikki yritykset ja projektiot, joita olemme tähän mennessä tehneet, näyttävät kääntyvän meille takaisin. Mitä tahansa ihmiset keksivät, palaa meille takaisin suurena tuhoavana voimana tai iskuna. Meidän on siis päätettävä mitä tehdä, miten päästä pois mielemme ansasta. Kundaliini on ratkaisu. Kun Hän on heränneenä, Hän vie teidät tämän heräämisen kautta mielenne yläpuolelle. Ensimmäiseksi on päästävä mielen yläpuolelle. Te teette mielenne kautta monia asioita, mutta se ei tuo tyydytystä, se ei anna ratkaisua, se ei auta teitä. Ja jos alamme luottaa liikaa mieleemme, muodostamme itsellemme kaikenlaisia fyysisiä, mentaaleja ja tunne-elämään liittyviä ongelmia. Viimeisin niistä on stressi. Ja sanotaan, että stressiin ei ole ratkaisua, mutta Sahaja Yogassa me löydämme ratkaisun nousemalla mielen yläpuolelle.

Se on kuin edistymisemme tiellä oleva este. Kun siis saatte oivalluksenne, teidän pitää ymmärtää, että Kundaliininne on nostanut huomionne mielen yläpuolelle. Ulkopuolisiin tapahtumiin reagoiminen on syntynyt siksi, että meillä ihmisillä on prismankaltaiset aivot, tai prismankaltainen kallo, ja kun energia tulee siihen – olen selittänyt tämän kirjoissani –, se haarautuu, tai taittuu, jonka kautta huomiomme suuntautuu ulospäin ja me reagoimme. Jos reagoimme liikaa, silloin näistä kuplista kehittyy kamala mieli, joka voi viedä meidät ihan minne tahansa. Se oikeuttaa olemassaoloaan ja hellii egoa. Ego ja ehdollistuminen, jotka luovat mielen, alkavat käyttää mieltä oman täyttymyksensä varten, kaikkien kerääntyneiden ideoiden ja ajatusten varten, missä ei ole mitään katetta, ei mitään todellisuutta. Aivan kuin teemme tietokoneen, ja lopulta meistä tulee tietokoneen orjia. Teemme kelloja itsellemme, ja sitten meistä tulee kellojen orjia. Näin tämä hallitsee ihmisiä. Ja kun joku voimakastahtoinen mieli päättää tuhota, kuten Hitler teki, jonkun idean pohjalta, hän voi alkaa tuhota, ja sillä on hyvin kauaskantoinen vaikutus kulttuuriimme ja henkisyyteemme.

Ensimmäinen askel on tulla ajatuksettomasti tietoiseksi, jolloin pääsette mielenne yläpuolelle. Mieli ei voi vaikuttaa teihin. Tämä on ensimmäinen vaihe, ja kutsumme sitä ajatuksettomaksi tietoisuudeksi. Toinen askel on se, kun alatte nähdä Paramachaitanyan, kaikkialla olevan Voiman työskentelyn ja tulette tietoiseksi siitä, että Matajin puheessa on paljon totuutta, että on olemassa voima, joka tekee monia asioita. Se tekee ihmeellisellä tavalla monia asioita puolestanne. Se antaa siunauksia, opastaa ja auttaa monella tavalla. Se antaa hyvän terveyden, varallisuutta ja myös hyvän yhteisön kauniita ihmisiä kollektiivissa. Näette kaiken tämän selkeästi tapahtuvan täällä. Tapahtuma, jossa saavutamme ajatuksettoman tietoisuuden, on hyvin yksinkertainen ja helppo, mutta siinä pysyminen on vaikeaa. Me reagoimme ja ajattelemme edelleen.

Reagoitte kaikkeen, mitä näette. Ajatuksettoman tietoisuuden tilaan pääsemiseksi on ensin muutettava huomiotaan. Esimerkiksi, olimme kerran kiipeämässä korkealle vuorelle katsomaan erästä temppeliä nimeltä Palitana. Minä, vävyni ja tyttäreni. Olimme todella väsyneitä, koska meidän piti kiivetä – en tiedä kuinka monta askelmaa –, ja matkalla ylös väsyimme, ja siellä oli pieni katos, jossa oli kauniita marmorikaiverruksia, ja niin sitten menimme sinne lepäämään. Vävy ja tytär olivat hyvin väsyneitä ja marisivat: "Mikä tämä tämmöinen temppeli on!" Kun katsoin ylös, näin paljon kauniisti kaiverrettuja elefantteja. Sanoin vävylleni: "Katso näitä elefantteja, niillä kaikilla on erilainen häntä." Hän sanoi: "Mami, olemme kuolemaisillamme, ja Sinä vain katselet elefanttien häntiä!" Vain kääntääkseni heidän huomionsa pois väsymyksestä, sanoin heille, että miksi ei voisi katsella elefantin häntiä, jotka ovat kaikki erilaisia.

Eli kun laitatte huomiotanne koko ajan niin paljon ulospäin, silloin teidän pitää ensiksi kääntää huomio muualle. Esimerkiksi näette täällä nämä kauniisti tehdyt koristeet. Huomionne on jotain muuta, mutta yrittäkää vain nauttia niiden kauneudesta. Täällä on kauniita mattoja, katselkaa niitä ilman ajattelua, sillä ne eivät kuulu teille, joten ei ongelmaa, ne kuuluvat jollekin muulle, oikein hyvä. Jos ne kuuluisivat teille, alkaisitte ajatella: "Voi Luoja, olen levittänyt matot sinne, jotain voi sattua, ne pitää vakuuttaa", tai jotain mutta vastaavaa. Se on tavallinen inhimillinen reaktio, mutta jos matto ei ole teidän, sitä voi katsella rauhassa. Katsokaa sitä älkääkä ajatelko. Tulette hämmästymään sitä kauneutta, jota on kudottu mattoon. Näette taiteilijan, joka on laittanut ilonsa ja riemunsa siihen, ja tulette hämmästymään oivalluksen jälkeen, että tämä riemu täyttää teidät, ja viileän tuntuinen rentous tulee sisällenne, Kundaliini nousee, ja teistä tulee vakaa ajatuksettomassa tietoisuudessanne. Aina kun katselette jotakin, jotakin kaunista esinettä, tai vaikkapa tämänpäiväisiä vaaleja, katsokaa vain valituksi tullutta miestä [pääministeri John Howard].

Pelkkä hänen katselemisensa antaa hänelle siunauksia ja hyviä ideoita. Te saatte myös ideoita, jotka nousevat todellisuudesta, kuinka tehdä tästä miehestä menestyvä tai hänen maastaan menestyvä demokratia. Kaikki tämä tapahtuu, kun huomionne on kääntynyt pois kritisoinnista ja reagoinnista. Te vain katsotte, muututte todistajiksi, yritätte todistaa kaikkea. Sitä ei ole ihan vielä käytetty toistaiseksi, että vaikka saamme oivalluksemme, emme tajua, että meidän on todistettava kaikkea. Kun alatte todistaa henkenne kautta, silloin ette näe toisten huonoja puolia, vaan näette hyvät puolet. Valikoimme vain henkilön, jossa on hyviä asioita. Kun sitten huomaatte, että todistajuus laajenee, ja alatte nauttia toisesta ihmisestä, alatte nauttia kaikesta ympärillänne. Osaatte nauttia jopa pienestä ruohonkorresta, jos teillä on siihen kykyä. Japanissa alkoi zeniläisyys tämän periaatteen pohjalta.

Viditama aloitti sen. Hän teki tarhan erilaisista pienen pienistä sammalista. Siinä oli myös pieniä kukkia. Sammaltarha oli tuskin puolentoista metrin kokoinen ja näytti kysymysmerkin muotoiselta. Täytyy nousta hissillä tasanteelle kukkulan laelle, josta sen voi nähdä. Siellä on pienen pieniä sammalia, ja voi nähdä eri lailla asetellun kauniin sammaltarhan. Kun alatte katsella sitä, ajatuksenne loppuvat. Kun laittaa huomionsa näin ihmeelliseen asiaan, sen luomiseen, ajatukset loppuvat. Niinpä teidän täytyy harjoitella löytämään se, mikä lopettaa ajatuksenne, mikä asia tekee teistä todistajan. Kun muodostatte itsellenne tällaisen tavan, saatte laitettua itsenne mukavasti ajatuksettomaan tietoisuuteen. Sitten alatte katsoa, kuinka Sahaja Yoga on auttanut teitä, kuinka olette saaneet siunauksia, mitä olette saavuttaneet Sahaja Yogan kautta.

Hämmästytte, kun vain alatte tarkkailla, kuinka Paramachaitanya toimii kaikkialla. Nykyään Paramachaitanya on aktivoitunut Krita Yugan vuoksi. Näette sen siitä tavasta, jolla se leikittelee värähtelyillä ympärilläni. Olette nähneet monia Minusta otettuja valokuvia, joissa värähtelyt näkyvät. Olette myös nähneet valokuvia monista sahaja-joogeista istumassa edessäni, ja heidän päänsä päällä lukee Minun nimeni arabian kielellä. Olette nähneet monia tapoja, joilla voi selvittää, että Jumalallinen näytelmä on olemassa. Mieli yrittää silti sanoa jotakin; älkää kuunnelko, katsokaa vain. Teidän pitäisi katsoa Sahaja Yogan vaikutuksia itseenne, kehoonne. Älkää ajatelko, vaan katselkaa, ja hämmästytte kuinka olette muuttuneet. Suoraan sanoen, kun tulen Australiaan joka vuosi, en aina pysty tunnistamaan teitä.

Näytätte paljon nuoremmilta, paremman näköisiltä ja onnellisemmilta, enkä tunnista, keitä nämä ihmiset ovat. Se on tämä todistajan tila, joka vie teidät toiselle alueelle, jota kutsumme epäilyksettömäksi tietoisuudeksi. Siinä tilassa teistä tulee niin voimaantuneita, että voitte antaa oivalluksia muille. Voitte antaa oivalluksia muille. Voitte antaa täydellisen tiedon Sahaja Yogasta, voitte puhua heille. Te myös säteilette... [Shri Mataji puhuu hindiä.] Katsokaas, kun katselen, silloin imen itseeni kuumuutta, se on Minun ongelmani. Teidän koko henkinen tilanne muuttuu paljon autuaammaksi. Teistä tulee niin voimakkaita. Teistä tulee hyvin myötätuntoisia, rakastavia, tasapainoisia ja täysin puhtaita kaikista turmiollisista ja masentavista ajatuksistanne, ja silloin te todella astutte esiin suurina 'sahajeina', jotka pystyvät valtaisiin suorituksiin.

Äskettäin kuulin, että saksalaiset ja itävaltalaiset menevät nyt Israeliin, koska heidän esivanhempansa tappoivat juutalaisia. Israelissa on nyt avattu suuri keskus. Kuvitelkaa, kuinka nämä ihmiset saavutettuaan tämän tilan menevät nyt eri maihin yksinään, ja ovat tehneet niin paljon. Samoin Turkissa ja valtavan kaukaisissa paikoissa Etelä-Afrikassa. Sillä sisäisesti heistä on tullut täysin luottavaisia, ajatuksettomasti tietoisia ja myös epäilyksettömästi tietoisia. Kun nyt alatte kasvaa meditatiivisen huomion kautta, niin silloin huomionne valaistuu. Tehtävänänne on nyt motivoida huomiotanne. Siitä ei vain iloita, vaan sitä pitää motivoida ja saattaa se ongelmatilanteisiin. Jos teillä on vaikkapa jokin kansallinen ongelma, voitte kaikki laittaa huomionne siihen, ja asiat järjestyvät. Sillä te olette kanava tälle kaikkialla olevalle Voimalle, joka pyrkii luomaan teille uutta maailmaa, uusia ihmisolentoja.

Tämä evoluutio voi tapahtua hyvin nopeasti, jos te kaikki päätätte, että meidän pitää nyt motivoida kaikkea sitä, mitä meillä on sisällämme, kohdistaa sitä ja ottaa huomio käyttöömme. Sitä ei pidä panna hukkaan. Meidän ei pidä hukata mitään vauraudestamme. Suurin kysymys tänään, josta nyt kerron, on se, että mikä on Jumaloivallus. Ensiksi on Itseoivallus, ja monet innokkaat ihmiset haluavat saada Jumaloivalluksen. Kaikkein tärkein asia on tietää, että ihmisistä ei voi tulla Jumalaa. Kysymys ei ole sellaiseksi tulemisesta. Ette myöskään ole tavallaan tulleet hengeksi, koska henki säteilee kauttanne, käyttää teitä, antaa teille, pitää huolta teistä. Jos teistä tulee henki, ei jää jäljelle kehoa eikä mitään. Koskematta kehoon henkenne toimii kehon kautta ja antaa teille kaiken valon.

Ihminen ei voi tulla Kaikkivaltiaaksi Jumalaksi, se on ymmärrettävä hyvin selkeästi. Mutta Jumaloivallus tarkoittaa sitä, että tuntee Jumalan. Jumalan tunteminen tarkoittaa sitä, että tietää, miten Hänen voimansa toimivat, kuinka Hän hallitsee. On tultava osaksi Kaikkivaltiasta Jumalaa. Kuten sormeni, se ei tunne aivojani, mutta se toimii aivojeni tahdon mukaan. Sormi ei voi tulla aivoiksi, mutta sen on toimittava täysin aivojen mukaan, koska se on yhdistetty niin, se on täysin yhtä. Kun saatte Jumaloivalluksen, silloin tunnette aivot, tunnette Jumalan, tunnette Hänen voimansa, tiedätte Hänestä kaiken. Mitä Minuun taas tulee, tehtävä on teille vaikea, koska olen Mahamaya. Teidän on hyvin vaikeaa tietää Minusta aivan kaikki. Olen melko vaikeasti kuvailtava henkilö, kuten hyvin tiedätte, ja kaikki mitä teen ja saan aikaan tapahtuu vain siksi, että näkisitte ja ymmärtäisitte, että loppujen lopuksi Hän on Adi Shakti, ja Hän voi tehdä kaiken tämän.

Te voitte myös tehdä kaikkea tätä, mutta te ette pysty tulemaan Minuksi. Mutta teidän pitää tietää rakkauden, antaumuksen ja rukousten kautta Jumalan Voimat, ja silloin olette Jumaloivaltaneita. Silloin voitte kontrolloida luontoa ja kaikkea, jos teillä on sisällänne se tieto Jumalasta. Tähän tarvitaan täydellistä nöyryyttä siitä, että ette voi tulla Jumalaksi, Kaikkivaltiaaksi Jumalaksi, ette voi tulla Jumaluuksiksi, mutta voitte varmasti tulla Jumaloivaltaneiksi. Se tarkoittaa, että Jumala toimii kauttanne, käyttää teitä voimanaan, kanavanaan, ja että te tiedätte, mitä Hän tekee teille, mitä Hän kertoo, mikä on Hänen visionsa ja tietonsa. Yhteys on sellainen. Moni ihminen on hyötynyt Sahaja Yogassa, tiedän sen. Mutta he eivät tiedä, miten ovat hyötyneet, mikä on saanut sen aikaan, miten se on tapahtunut, mikä heidän yhteytensä on auttanut siinä. Kun kerran teette sen, tiedätte selvästi, kuinka asiat toimivat ja millä voimalla olette saavuttaneet sen, silloin se on Jumaloivallus. Sellaisista ihmisistä tulee äärimmäisen voimallisia siinä mielessä, että he pystyvät kontrolloimaan monia asioita. Tällaisia pyhimyksiä on ollut monia, mutta he saattoivat pudota alas myös täältä ja kehittivät itselleen egon.

Heillä ei ollut sisäistä nöyryyttä, jota olisi tarvittu, antaumusta, omistautumista ja antautumista. He putosivat alas, ja olen nähnyt muutaman heistä muuttuvan aika ylpeiksi saavutuksistaan, eivätkä he halua antaa sitä kenellekään muulle. He ajattelevat saavuttaneensa kaiken suurten vaikeuksien kautta, ja miksi heidän pitäisi antaa se muille. Sellaiset ihmiset eivät pääse nousemaan kovin korkealle. Mutta te, jotka olette saaneet oivalluksenne ja olette nöyriä ja tiedätte, että saavutatte antautumisenne vain nöyryyden kautta. 'Islam' tarkoittaa antautumista. Muhammed Sahib puhui 'islamista', joka tarkoittaa 'sinä antaudut'. Jos et osaa antautua, et voi koskaan tuntea Jumalaa. On sanottu selkeästi: "Jos ette tunne itseänne, ette tunne Jumalaa." 'Sahajeina' teidän on tunnettava kaikki pienen pienet asiat, kaikki suuret asiat ja kaikki suuret visiot, joita pystytte tekemään Jumalan armosta, Hänen siunauksiensa vuoksi, Hänen rakkautensa vuoksi teitä kohtaan, että olette päässeet Jumalan Valtakuntaan.

Saatan sanoa, että olette päässeet, että olette saavuttaneet sen tilan, saatan sanoa näin. Mutta ette ole vielä siellä. Se on kuin sanoisin jollekin: "Olet nyt Australiassa." Hän ei ole Australiassa, mutta voin sanoa, että hän on. Joten hän uskoo: "Olen Australiassa"; näin se ei toimi. Teidän täytyy olla maassa, sitten teidän on tunnettava Australiaa. Teidän pitää tietää, millainen ilmasto täällä on, millaista tässä maassa on. Mielestäni vanhempien pitäisi täällä puhua lapsilleen. Vanhempien ja lasten välit eivät ole kovin hyvät. Heistä huolehditaan hyvin koulussa, ja he haluavat tehdä paljon, mutta vanhempien täytyy myös osallistua, kun lapset tulevat tänne, että heille kehittyy kunnollinen kuri ja järki.

Lapsiin ei pidä kiintyä, heitä ei pidä pilata. Jos kiinnytte liikaa, silloin pilaatte heidät. Yksi Shivan ominaisuuksista on täydellinen kiintymättömyys, ja sitä teidän pitää kehittää itsessänne, eli tulla täysin kiintymättömiksi. Kiintymättömyys ei tarkoita sitä, että laiminlöisitte mitään. Olen monesti selittänyt, että samalla tavalla kuin puiden mahla nousee ylöspäin ja menee puun eri paikkoihin ja sitten haihtuu tai menee takaisin Äiti Maahan; teidän kiintymättömyytenne pitäisi olla samanlaista. Jos kiinnytte siksi, että hän on teidän poikanne, tai siksi, että hän on australialainen, tai hän kuuluu tiettyyn perheeseen tai yhteiskuntaluokkaan, olette silloin edelleen rajoittuneita. On päästävä eroon kaikista näistä rajoitteista, jos haluatte nousta ylöspäin. Näistä rajoitteista muodostuu niin suuri rasite, että vaikka kuinka yrittäisin, ja tekin yrittäisitte, ette pysty olemaan ajatuksettomassa tietoisuudessa. Se on hyvin kaunis tila, jossa kaikkien teidän pitäisi olla. Siinä tilassa ette alista ketään ettekä vaaranna mitään.

Seisotte omilla jaloillanne ja tiedätte varmasti, että teitä ei horjuta kenenkään idea, hallitseminen tai alistaminen. Eli teistä tulee vapaita kuin linnut, täysin vapaita, ja sitten teidän tehtävänänne on lähteä lentoon. Yksi lennon kohde on ajatukseton tietoisuus. Toinen kohde on epäilyksetön tietoisuus, ja kolmas Jumaltietoisuus. Olen nähnyt, että Minua lähellä olevat ihmisetkään eivät ymmärrä. He käyttäytyvät kuin olisivat nyt muuttuneet jumaliksi. He ovat niin egoistisia, että saan aivan ihmetellä. Silloin he joutuvat lähtemään Sahaja Yogasta. Katsokaas, vaikka ylistän teitä liikaa, jos puhun teistä liikaa, teidän ei pitäisi tuntea itseänne hemmotelluiksi. Se on testi.

Tai jos sen sijaan sanon: "Tämä ei ole hyvä, tässä sinun pitää parantaa itseäsi", siitä ei pidä loukkaantua, koska Minun pitää tehdä niin, se on Minun tehtäväni. Ja teidän tehtävänne on kuunnella Minua. Koska en tarvitse teiltä mitään. En pyydä mitään. Haluan vain, että te kaikki saisitte kaikki voimani. Ette muutu siksi, mitä Minä olen, se on selvää, mutta yrittäkää saada itsellenne kaikki voimani. Se ei ole vaikeaa. Tätä on Jumaloivallus. Tätä on Shivan ja Sadashivan tunteminen. Shivan kautta tunnette Sadashivan.

Näette heijastuksen, ja heijastuksesta tiedätte, kuka on heijastuksen lähde. Heijastuksesta te opitte. Näin te saavutatte tilan, jossa ajattelette varmasti asettuneenne Jumalan Valtakuntaan ja että voitte nähdä Jumalan, tuntea Jumalan ja ymmärtää Hänet. Ja voitte rakastaa Jumalaa. Jumala siunatkoon teitä.