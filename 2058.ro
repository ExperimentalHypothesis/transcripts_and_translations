Navaratri Puja, "Zeitățile vă privesc". Arzier, Geneva (Elveția) - 23 Septembrie 1990

Potrivit calendarului, anul acesta sunt zece zile de Navaratri, nu nouă. Nouă sunt nopțile în care Zeița a trebuit să lupte cu demonii și să-și salveze copiii de efectele negativității. Pe de o parte, Ea era un ocean de dragoste și compasiune, iar pe de altă parte, își proteja copiii ca o tigroaică. Pentru că timpurile erau de o asemenea natură, încât nimeni nu putea medita, nimeni nu putea rosti numele lui Dumnezeu, nimeni nu se putea gândi  măcar la Realizarea Sinelui. Dar cei care stați astăzi aici ați trăit și în acele zile și ați fost salvați cu toții, pentru a fi aici acum, pentru a vă primi Realizarea Sinelui.

Zeița, în acele timpuri, nu era în forma Sa de Maya Swarupi. Era în forma Sa reală, lucru care a generat o mare teamă, chiar și în rândul discipolilor. Așa că nu putea fi vorba de a le da Realizarea Sinelui. În primul rând trebuiau salvați. Deci, așa cum mama trebuie să țină copilul în pântece nouă luni, tot așa, timp de nouă luni, sau puteți spune nouă yugas, nouă ere, voi ați fost salvați, iar în a zecea lună vi s-a dat naștere. Această naștere are loc la șapte zile după cele nouă luni. Astfel, a trebuit să așteptăm un timp până a avut loc maturizarea. Ei bine, cea de a zecea zi de Navaratri este de fapt pentru a o celebra pe Adi Shakti.

Deci astăzi o vom venera chiar pe Shri Adi Shakti. Pe de o parte, Shri Adi Shakti este Shri Mahakali, pe de altă parte, Ea este Shri Mahasaraswati, pe centru Ea este Shri Mahalakshmi, De asemenea Ea este și Amba - cea care este Kundalini. Dar în același timp, este mai presus de asta - este Parashakti, adică mai presus de toate puterile. Pentru că Ea este cea care generează toate aceste puteri, deci trebuie să fie dincolo de ele. Așadar, astăzi când o venerăm, trebuie să o venerăm în toate aceste aspecte. Așadar, înțelegeți că avem pentru prima oară cea de a zecea zi în calendarul de Navaratri, pentru că astăzi este ziua în care o venerăm pe Shri Adi Shakti.

Shri Adi Shakti n-a mai fost venerată niciodată până acum. Dar de astă dată, când am fost la Calcutta, le-am spus: „Ar fi bine să o venerați pe Adi Shakti astăzi”. Iar ei au fost surprinși: „De ce ne cere Mama ca azi s-o venerăm pe Adi Shakti?” Deci când M-am întors la Pune, Mi-au spus că Shri Adi Shakti - așa cum știți - este Saptashringi, adică „Cea cu șapte vârfuri". Ea stă așezată pe cele șapte vârfuri, adică pe Sahasrara, pe cele șapte chakre. Ea guvernează toate cele șapte chakre.

Atunci când am avut Puja în Calcutta Mi s-a spus că acesta este în același timp, singurul moment din an, când cei ce o urmează pe Saptashringi, care sunt foarte puțini la număr, vin cu toții acolo. În primul rând, vin cei ce se află pe linia maternă. Deci cei ce sunt pe linia maternă, a lui Shri Adi Shakti, numiți Vaishnavites, sunt cei ce-L urmează pe Vishnu. Deci, mai întâi vin ei acolo pentru a o venera pe Adi Shakti iar apoi vin cei de pe linia socrului, adică a lui Shri Shiva, cei de pe linia lui Shri Sadashiva. Și s-a întâmplat ca exact atunci când făceam Puja, aceste două grupuri să se întâlnească pentru a o venera.

Deci printre noi sunt acum două tipuri de oameni: cei de pe partea dreaptă, care-L venerează pe Shri Brahmadeva, și cei de pe stânga, care-L venerează pe Shri Shiva. Ambele tipuri trebuie să se întâlnească la un moment dat, și acel moment a venit, exact când noi trebuia să venerăm forma completă, integrată, a tuturor acestor puteri care s-au manifestat în interiorul nostru. Ei bine, când spunem că există un singur Dumnezeu, sigur, așa este, dar acest unic Dumnezeu are un cap, un ficat, un stomac, un nas. Are absolut tot, la fel ca și ființele umane. Pentru că așa se şi spune, că Dumnezeu a creat ființele umane după propria Sa imagine.

Deci corpul Său este alcătuit din diferite părți, de care trebuie să se ocupe. Iar pentru toate aceste părți, trebuie să aibă zeități, iar aceste zeități trebuie înțelese. Până când nu veţi înțelege și nu veți venera aceste zeități, ele nu pot fi trezite în interiorul vostru. Dar ele sunt toate parte integrantă din Shri Adi Shakti. Sunt sub controlul complet al lui Shri Adi Shakti. Ieri ați auzit despre puterile lui Shri Adi Shakti. Așa cum o broască țestoasă își retrage întregul corp în carapace, în acelaşi fel Eu Mi-am retras toate aceste puteri în interiorul Meu. Vreau să spun că nu le puteţi descoperi cu uşurinţă, nu le puteți găsi ușor, în afara cazului în care sunt surprinse de aparatele foto moderne, care încearcă să ne păcălească. Ele sunt cele care vă arată formele și aspectele Mele; pentru că există lumină în aceste vibrații și în momentul în care ele sunt emise, începeți să le vedeți cu ajutorul acestor aparate. Pot să nu fie niște aparate foto atât de performante, însă cumva ele captează vibrațiile.

Așa cum știți, sunt atât de multe fotografii miracol. Probabil că ați văzut deja acea fotografie în care Shri Ganesha însuși stă în spatele Meu. Ei bine, acum nu vedeți pe nimeni stând aici, dar nu știți ce se întâmplă de fapt. Asta este ceea ce trebuie să înțelegeți, că acum am pășit pe un tărâm nou, cel al miracolelor lui Dumnezeu. Iar miracolele Lui funcționează în atât de multe feluri. Desigur, uneori chiar și voi vă pierdeți. Datorită problemelor din trecut sunteți trași în jos, sunteți ispitiți. Uneori sunteți de asemenea dominați de forțe negative și cădeți. Iar acesta este un lucru foarte trist ce i se poate întâmpla unui Sahaja Yoghin.

Pentru că probabil nu vă cunoașteți trecutul, și nu știți cât ați luptat, cât de greu ați muncit, ca să ajungeți la acest nivel. Și odată ce ați atins acest nivel, dacă nu încercați să vă înălțați, atunci fie veţi rămâne blocați în acelaşi loc, fie veți fi aruncaţi în afară. Deci este important să înțelegeți că sunteți Sahaja Yoghini. Nu sunteți soții, soți, mame, tați; sunteți Sahaja Yoghini. Așa cum Eu sunt Shri Adi Shakti, tot așa și voi sunteți Sahaja Yoghini. Așadar principala Mea sarcină acum este să dau Realizarea. Și pentru că toate relațiile Mele sunt deja bine stabilite, nu trebuie să-Mi fac griji pentru nicio zeitate, pentru niciun Dumnezeu, ei toți rezolvă totul într-un mod foarte eficient.

Ieri ați citit în descrierea Zeiței, că mâinile Ei azvârleau săgețile cu o asemenea iuțeală încât dădea impresia că dansează. E un fapt real, nu e nicio îndoială. Dar voi nu vedeți asta. Nu puteți vedea că fiecare fir de păr al Meu este ca o săgeată și muncește enorm. Însă pentru voi, Eu stau aici liniștită, la fel ca și voi. Dar nu este așa. Este mult mai mult. Acum, când vi se arată imaginea unui leu sau a unui tigru, ca vahana (vehicul) al Meu, trebuie să știți că ele există în realitate. Ele există cu adevărat. Ele nu sunt ceva simbolic, ci există în realitate. Așadar demnitatea unui tigru - v-am spus de multe ori că este atât de demn, pentru că Eu stau pe spatele lui. Este atât de demn. Dacă trebuie să mănânce carne, va ucide o vacă sau un alt animal, va mânca doar cât îi este necesar și va lăsa și altora. Este atât de demn. Și mănâncă doar o dată pe lună. Deci chiar și pentru a avea un astfel de vehicul, el a trebuit să evolueze de la amoebă până la acest stadiu. Altfel n-ar fi fost aici.

În același mod ați evoluat și voi, iar în interiorul vostru sunt de asemenea toate aceste vahanas. Iar ele rezolvă foarte repede tot ceea ce vă doriți. Dacă vă doriți ceva, veți fi surprinși că imediat se îndeplinește. Cereți ceva și imediat se îndeplinește. Dar ar trebui să aveți o dedicare completă față de Sahaja Yoga. Când spun Sahaja Yoga, știți că este yoga atenției voastre la Picioarele Mele. Asta este. Dar dacă încă mai aveți ego și dacă încă mai gândiți la fel, că: „Suntem cineva și putem începe propria noastră Sahaja Yoga, putem rezolva lucrurile într-un fel sau altul”, sau: „Așa este soția mea, copilul meu este așa, soțul meu este așa”. Trebuie să renunțați la toate aceste probleme. Altfel nu veți crește.

Nu a fost greu să vă dau Realizarea, pentru că erați pregătiți pentru asta. Dar pentru a vă menține iluminarea e nevoie să munciți mult. Tigrul rămâne la poziția lui; nu și-o schimbă. Leul își păstrează de asemenea poziția. Și cu toții sunt disponibili, tot timpul, fiecare la locul său. Toți devatas și toate zeitățile sunt la locul lor, având propriile calități; sunt acolo. Nicio zeitate nu este descrisă nicăieri că vă va da Moksha, cu excepția Zeiței. Ea este singura care vă dă Realizarea. Pentru că Ea are controlul tuturor celor șapte chakre. Ea susține toate aceste șapte chakre și prin aceste șapte chakre, rezolvă totul.

Așadar e o întreagă istorie, o întreagă evoluție a acestor lucruri atât în corpul Viratei, cât și în interiorul vostru. Deci trebuie să țineți pasul cu ea. Dacă nu puteți ține pasul nu va merge. Acum după cum știți, problemele pe care le avem în Occident sunt stupide și niciun Sahaja Yoghin n-ar trebui să le aibă. Spre exemplu, atașamentul. Până acum nu erau atașați de soțiile sau de copiii lor, dar acum parcă sunt lipiți de ei. Nu spun să renunțați la copii sau la soție, dar voi ar trebui să fiți atașați de Sahaja Yoga. Odată ce primiți binecuvântările în Sahaja Yoga, ele se vor răsfrânge asupra copiilor, soției, asupra tuturor, asupra țării voastre, a lumii întregi.

Presupunând că acesta este un atașament, un lucru electric simplu, dacă „atașamentul" nu este pentru priză, ci pentru altceva, la ce folosește? Nu poate da electricitate nimănui. E o logică simplă, că mai întâi ar trebui să fiți conectați la sursa de energie. Un lucru pur și simplu logic. Iar apoi energia poate circula spre ceilalți. Dacă voi înșivă nu sunteți atașați de sursa de energie, cum ar putea curge și cum s-ar putea răspândi acea putere? Este un lucru foarte simplu pe care nu-l înțelegem în Sahaja Yoga. Și astfel atașamentele noastre încep să se deterioreze, iar noi nu înțelegem ce ni se întâmplă. Nu sunteți atașați de sursa principală! Iar acesta este singurul atașament de care aveți nevoie. Iar apoi totul va curge prin intermediul vostru către ceilalți. Așadar avem astfel de atașamente. Apoi suntem atașați de atât de multe lucruri oribile care ne plac, și care ne fac nefericiți.

De pildă, suntem atașați, să spunem de un anume creator de modă stupid. Suntem atașați de acest lucru. Fie că este în cultura sahaj, fie că nu, suntem atașați de acest lucru. Și niciunul dintre aceste atașamente nu este față de sursă, față de sursa de bucurie, de sursa de cunoaștere, de sursa de energie care vă înalță. Acesta este motivul pentru care situația în care ne aflăm, a ascensiunii noastre colective, lasă de dorit. Munca lui Shri Adi Shakti este în primul rând să vă dea Realizarea. În al doilea rând Ea trebuie să vă dea viață, să vă aline. Dacă aveți probleme fizice, va avea grijă de voi. Va face tot posibilul să vă vindece. Dacă aveți probleme mentale, va încerca să vi le rezolve. Deci, Ea este cea care oferă alinare; Ea vă mângâie. În același timp, vă protejează.

Văd mulți oameni, chiar și acum, care se sperie foarte ușor, la cel mai mărunt lucru. De ce să vă fie frică? În spatele Meu se află un tigru. Poate nu-l vedeți... astăzi ar putea apărea în fotografii. Iar Mama voastră este atât de puternică. Trebuie să înțelegeți cât de puternică este. Voi nu înțelegeți asta. Uneori soțiile sau copiii voștri sunt mai puternici. Când știți că Mama voastră este atât de puternică, că este Mama voastră, ar trebui să vă simțiți absolut în siguranță. Atunci lucrurile pur și simplu funcționează.

Vă voi da exemplul unui om pe care l-am întâlnit în Madras, nu cu mult timp în urmă - acum doi-trei ani, cred. Am întâlnit așa un căutător. M-a recunoscut imediat. Apoi s-a dus la Bombay, pentru că primise o scrisoare care-l anunța că mama lui era pe moarte, așa că s-a dus la ea. Doctorul i-a spus că are cancer galopant și va muri foarte curând. El știa: „Mama mea este Shri Adi Shakti”. A luat fotografia Mea, s-a așezat în fața ei, spunând: „Mamă, faceți ce credeți că e mai bine pentru mama mea”. Atât a spus. Era conectat. I se spusese că peste trei zile ea va muri. După trei zile a ieșit din spital. A dus-o într-un spital din Bombay, un spital de oncologie, pentru o consultație. I s-a spus: „Nu are cancer, nimic, este complet vindecată”.

Dacă nu-i permiteți energiei să curgă, continuând să vă faceți griji pentru soția voastră, pentru casă, pentru copiii voștri, pentru una sau alta, „copiii mei, casa mea, soția mea"... Atunci când acest „al meu" dispare, doar atunci Eu pot acționa. Dar asta nu înseamnă că vă cer să deveniți asceți - nici vorbă. Niciun sfânt nu a fost ascet. Toți au avut soții, copii. Dar întreaga lor atenție era pe Picioarele de Lotus ale Mamei.

Tot așa cum povestește Guru Nanak, despre un băiețel care se joacă cu zmeul. Zmeul zboară peste tot, iar băiatul vorbește și glumește cu prietenii săi. Însă atenția lui este pe zmeu. Apoi spune despre o femeie care face curat în casă, purtându-și copilul la brâu. Ea face curățenie și mătură prin casă, face tot ce este necesar, dar atenția ei este pe copil. Apoi, știți că în India sunt femei care poartă trei-patru ulcioare de apă pe cap și merg cu mâinile libere, știu cum să se echilibreze. Vorbesc una cu alta, râzând, glumind, tachinându-se, dar atenția lor este pe ulcioare.

Atenția Mea este tot timpul pe Kundalini a voastră. În Sahaja Yoga nu puteți trișa, credeți-Mă. Oricine încearcă să înșele va fi foarte aspru pedepsit. Așa că vă rog, fiți foarte atenți. Nu încercați să fiți necinstiți sau să trișați în Sahaja Yoga. Eu nu voi face nimic, dar ei (vahana) sunt aici. Îl vedeți deja, cu toți dinții lui. V-am spus, ei nu oscilează. Ei nu oscilează. Știu ce au de făcut și o vor face. Deci nu e nevoie să trișați în Sahaja Yoga. Asta este o altă greșeală a Sahaja Yoghinilor, își închipuie că Mă pot înșela sau că pot înșela Sahaja Yoga. Iar când vă vin în minte astfel de idei, aș putea spune că sunt idei demonice, pentru că vă vor distruge complet. Pe de o parte Sahaja Yoga este o binecuvântare, o binecuvântare cu adevărat pentru ascensiunea voastră. Pur și simplu vă înălțați. Ajungeți la un nivel mai înalt, dar trebuie să fiți conștienți că ați atins acea înălțime și că trebuie să fiți foarte atenți la acel nivel. Pentru că dacă veți cădea de la acea înălțime, cât de jos veți merge? Din nou, este logic să vă dați seama că veți cădea foarte jos.

Așadar, sunteți aici, având toate binecuvântările, toată frumusețea, toată iubirea, toată bucuria, toată cunoașterea, toți prietenii, toată grija. Și dacă nu vreți să fiți aici, doar pentru că vreți să trișați... Dacă vreți să fiți aici și totuși să trișați, asta nu se poate. Nu merge. Sunteți imediat aruncați afară, și odată ieșiți, Dumnezeu știe unde ajungeți. Nu e în grija noastră. Dar sunteți aruncați afară de aceste vahanas.

Deci trebuie să știți că zeitățile sunt foarte alerte și vă urmăresc pe toți. Pentru că trebuie să vă protejeze, să aibă grijă de voi, trebuie să vă ajute, să facă totul pentru voi. Trebuie să rezolve totul pentru voi. Ele sunt cele care creează flori pentru voi, fac tot felul de lucruri bune pentru voi. Dar în același timp, sunt atașate doar de Mine, toate, nu de voi. Au grijă de voi pentru că sunteți copiii Mei. Dar îndată ce încercați să vă comportați greșit, sunteți terminați și vă duceți în jos. Dar compasiunea Mamei voastre este atât de mare, încât încearcă mereu să vă ierte, să vă dea șanse și să le spună zeităților să păstreze tăcerea. Desigur ele ascultă - până la un punct.

Însă dacă vreți să fiți oameni răi, dacă vreți să fiți cruzi, să păcătuiți și totuși să rămâneți în Sahaja Yoga - este imposibil. Nu este ca în celelalte religii - cum ați văzut ieri - unde puteți face orice greșeală, puteți face ce vreți, puteți ucide pe oricine, înșela pe oricine, și totuși să fiți în acea religie. În Sahaja Yoga nu este așa. Aici trebuie să fiți Sahaja Yoghini în adevăratul sens al cuvântului. De aceea e nevoie să înțelegeți aceste lucruri.

Sunt niște Sahaja Yoghini care nu pot intra. Cred că ușile sunt închise.

Așadar acum există o putere imensă, atât de vigilentă, atât de afectuoasă, atât de grijulie, există cu adevărat; şi o Mamă, care este învățătorul vostru. Mama își învață copiii cu iubire. Mai mult decât atât, nici n-ați simțit cum v-am învățat Sahaja Yoga. Ați învățat-o pur și simplu. E ca o joacă de copii pentru voi. E un subiect atât de dificil și subtil, dar vi l-ați însușit fără nicio dificultate. Totul s-a petrecut cu atâta măiestrie, într-un mod atât de frumos. Totul există în interiorul vostru. Acum știți ce este și ce nu este Sahaja Yoga. Această cunoaștere v-a fost dată într-un mod atât de blând. Până și indienii sunt uimiți de modul în care cântați muzica lor. Nici ei nu pot cânta ca voi uneori. Cei care au venit la programele Mele, v-au văzut, iar unii muzicieni au spus: „Ne-a fost de-a dreptul rușine. Cum pot cânta acești oameni atât de bine? Cum pot pronunța cuvintele atât de bine?”

Trebuie să aveți încredere absolută în această putere! În acele timpuri, când oamenii aveau necazuri, erau tot timpul atacați, nu aveau Realizarea Sinelui, ei trebuiau să-și pună încrederea în Puterea Divină. Erau nevoiți. Dar acum când v-ați primit Realizarea, v-ați obținut libertatea. N-ar trebui să uitați niciodată că trebuie să aveți încredere că această Putere Divină vă veghează tot timpul.

Ei bine, cum facem că înșelăm în Sahaja Yoga? Sunt unii oameni foarte leneşi care vin la Sahaja Yoga, absolut leneși, ceea ce înseamnă că sunt pe stânga sau oricare ar fi motivul. Iar dacă îi rogi să facă ceva, îți spun: „Mamă, nu fac munca asta, pentru că voi trece pe dreapta”. Un șiretlic foarte des întâlnit. Este un șiretlic foarte obișnuit: „Nu pot face acest lucru!” Când vine vorba de muncă, fug imediat. Câți oameni muncesc? Foarte puțini. Ieri am mers în bucătărie și am întrebat indiencele ce se întâmplă. Mi-au spus: „Toată lumea fuge de aici. Nu e nimeni care să ne ajute.” Nimeni nu vrea să-și asume responsabilități. Dar încercăm să înșelăm justificând totul prin Sahaja Yoga că: „Dacă fac acest lucru trec pe dreapta”. Dar dacă treceți pe stânga, aveți grijă cu el (tigrul). E foarte bine că l-ați pus aici, mă bucur foarte mult.

Deci toți cei letargici, toți cei leneși, fac mereu așa. Unora li se spune: „Trebuie să vă treziți dimineața devreme”. Simt că e un lucru groaznic: „Oh! Cum să mă trezesc devreme?” Dar dacă priviți în trecut, vedeți că ați consumat droguri, că ați consumat alcool, ați luat toate aceste lucruri pe stânga, de aceea nu vă puteți trezi dimineața! Deci, cum veți nimici sau cum veți pune capăt acestor obiceiuri proaste? Cum veți face asta? Dacă începeți să vă treziți devreme dimineața, încetul cu încetul vă veți obișnui și veți putea scăpa de toate astea. Trebuie doar să fiți în picioare atunci când soarele stă să răsară. Alcoolul însuși este așa un lucru stupid, de parte stângă. Este atât de nociv încât odată Zeița a băut tot alcoolul din lume. Nu veți crede, tot alcoolul! Sfinți, precum Sainath, au fumat tot tutunul din Maharashtra. Și totuși acolo încă se fumează. La fel cum Shiva a băut toată otrava, pentru că El este cel care dă viață. Au făcut totul muncind atât de mult, cu atâta sinceritate, cu atâta ardoare, cu toată concentrarea. Mă vedeți pe Mine muncind atât, însă și ei au muncit la fel.

Așa că nu luați lucrurile ca pe ceva simplu! Am spus multora dintre voi să scrie ce au făcut pentru Sahaja Yoga astăzi. Pentru voi înșivă faceți totul, vă zugrăviți casa, vă zugrăviți bucătăria, totul, vă faceți un sari frumos, o bluză. Dar voi înșivă ce ați făcut pentru Sahaja Yoga? „Câte cadouri am dăruit altora? Câte scrisori le-am scris celorlalți? Ce experiențe mi-am notat? Dincolo de toate, de câte ori am simțit iubirea Mamei în inimă?” Dar vă voi spune de ce este o problemă atât de mare în Occident - am descoperit acest secret, la fel cum am descoperit Sahaja Yoga și vi-l voi spune astăzi.

Aceasta este, de asemenea, puterea (shakti) de penetrare prin care se pot descoperi demonii, cum lucrează ei în mintea noastră, cum prosperă. Cred că le-am spus deja unora, dar vă voi spune azi tuturor. În copilărie, până la vârsta de cinci ani, suntem orientaţi spre ego, în sensul că ne interesează doar propria persoană. Daţi zece jucării la zece copii – le iau şi se joacă unii cu alţii. Nu vor vorbi cu nimeni, vor continua să se joace. Nu vor deranja pe nimeni. E o viaţă paralelă. Nu deranjează. Dacă deranjează, e posibil să se bată, să facă ceva stupid. Asta poate fi din cauza vreunui bhoot din interiorul lor, cât timp sunt copii. Dar când ating vârsta de cinci ani, dacă întrebaţi spre exemplu un copil din colțul ăsta: „Privește și spune-mi ce vezi?”. El spune: „Văd un tigru aici şi aceste flori, cutare şi cutare lucru. Văd toate astea”. Dar, dacă-i cereţi să stea acolo, și îl întrebați ce vede cineva care stă în partea cealaltă, va spune la fel, că acea persoană vede tigrul, florile, toate astea. Încercați. Pentru că el nu vede punctul de vedere al altei persoane. Îl preocupă doar propriul ego.

Am descoperit acum, că toată cultura din Vest - nu ştiu, înainte nu era aşa, părinţii aveau autoritate asupra copiilor, aveau responsabilitatea copiilor, se comportau frumos, astfel încât copiii să fie bine. Nu se certau în faţa copiilor. Probabil se mai certau uneori, dar asta se întâmpla doar în dormitor. Pentru că în tinerețe n-am văzut filme în care soţul şi soţia să se certe mereu sau să divorțeze. Acum nu există deloc înţelegere între soţ şi soţie, dar în fața altui bărbat sau altei femei, au chipuri zâmbitoare. Dacă vezi pe stradă două persoane care-și zâmbesc, ştii cu siguranță că nu sunt soț și soție. Astea sunt timpurile moderne. Astea sunt timpurile moderne. Iar în Occident este cel mai rău. Deci ceea ce se întâmplă de fapt este că părinţii nu se comportă ca niște adulți, nu sunt maturi, n-au simţul responsabilităţii. Au copii, dar nu ştiu cum să se poarte cu soţul. În special femeile din Occident sunt foarte dominatoare şi stupide. Trebuie să spun asta. Nu ştiu să gătească, nu ştiu nimic despre... nimic. Sunt interesate doar să facă carieră, pot doar să meargă la bancă, să semneze ceva. Şi sunt foarte proaste; nu ştiu să se poarte nici cu soţii, nici cu copiii lor. Nu au fost instruite în acest sens. Mamele lor nu le-au acordat nicio atenţie. Nu le-au disciplinat deloc. Aşa că, acest copil orientat spre ego, rămâne orientat spre ego, lipsit de iubire, de afecţiune.

Aş spune că mama Mea era o persoană foarte strictă, extrem de strictă. Dar era şi foarte iubitoare; extrem de iubitoare, extrem de strictă, la fel ca Jagadamba. Ne punea chiar să și gătim, ne învăţa până şi cum să ţinem ustensilele. Ne spunea: „Nu e bine înclinată, nu se ține așa. Fă în felul ăsta.” „De ce stai aşa? Unde ţi-e atenţia?” Şi nu ne era permis să punem întrebări. Toată disciplina şi lucrurile pe care le-am învăţat în copilărie ne sunt de mare folos acum. Și erau extrem de iubitori. Ne doreau doar binele, orice făceau era spre binele nostru. Dar cred că, în special în Elveţia, am simţit mereu că mamele nu au educație şi sunt de asemenea foarte geloase pe fiicele lor. Mamele noastre... Mama Mea avea o educație înaltă, însă bunica nu. Cu toate astea era o femeie înţeleaptă. Avea simţul responsabilităţii, ştia că este mamă, că trebuie să se comporte exemplar, că nu putea fi copilăroasă şi proastă.

Aşadar, pentru că nu au fost tratate cu iubire, aceste doamne sunt încă orientate spre ego. Sunt încă bebeluşi, nu s-au maturizat încă, încă nu văd punctul de vedere al altcuiva şi devin încăpăţânate: „Nu, ăsta este adevărul!” Haideți să acceptăm realitatea, astăzi aveți Puja pentru Adi Shakti, este foarte periculoasă, pentru că este ca o oglindă, în care trebuie să vă priviți, în mod clar, să vă înfruntați. A-ţi domina soţul e o mare prostie. Faceți asta pentru că nu ştiţi cum să îl tratați. Aş spune că femeile din India îşi domină soții într-un fel. Asta pentru că soţii nu se descurcă fără soţiile lor, nu se pot descurca fără ele. Nu ştiu nici măcar să-şi împacheteze lucrurile, nu ştiu să facă un ceai, nu ştiu să fiarbă un ou, nu ştiu nimic. Nu ştiu nici măcar să încuie uşa, să deschidă (neclar), să deschidă șifonierul, să facă patul. Nu știu nimic din tot ceea ce este practic.

Trebuie să spun că soţul Meu venea mereu şi Mă întreba: „E potrivită cravata asta?” Asta e o poveste veche. Acum ştie că sunt Adi Shakti, dar se întâmpla şi înainte. Obișnuia să vină să Mă întrebe: „E potrivită?” „Nu, nu, deloc”. Se ducea să o schimbe. Dar, pentru că voi nu vă comportați ca niște persoane adulte, pentru că nu sunteți mature, nu ştiţi cum să vă trataţi soţii. Încercaţi să-i dominaţi. Apoi copiii învaţă de la voi şi încearcă la rândul lor să vă domine. Trebuie să înţelegeţi că, aparent, autoritatea vine de sus. Aşa cum Eu voi spune mereu: „Eu nu sunt Dumnezeu, Sadashiva este Dumnezeu”. Gregoire a fost de-a dreptul şocat când i-am spus asta prima oară. Dar Eu sunt de asemenea Dumnezeu. Fără Mine ce este El? Eu sunt Puterea Lui. El este lipsit de putere. Dar, lasă-L pe El să fie Dumnezeu. E bine. Pentru că, dacă trebuie să acuzați pe cineva, acuzați-L pe El. El este Dumnezeu. Dar Eu trebuie să muncesc din greu, pentru ca El să fie mulţumit. Altfel, ştiţi, că El nu se îngrijește de nimeni. El va distruge doar. Asta-i tot ce ştie. El va distruge pe oricine încearcă să Mă înșele, într-un mod atât de îngrozitor, încât timp de mai multe vieţi nu veţi mai putea deveni fiinţe umane. Aşa e El - înspăimântător. El este cel ce a făcut toate aceste lucruri, ştiţi.

Aşadar trebuie să creştem, trebuie să devenim femei înţelepte, care să fie asemeni Mamei Pământ, așa cum v-am spus. Vă mirați: „Mamă, munciţi atât de mult şi arătaţi atât de odihnită!” Pentru că îmi place ce fac. E ca o muzică pentru Mine. A munci e o muzică pentru Mine. Gătitul este muzică pentru Mine. Totul este muzică pentru Mine. Vă obosește vreodată muzica? Dimpotrivă, vă simţiţi revigoraţi ascultând-o. Iar când ucid demoni, după cum aţi văzut, devin și mai luminoasă, mai multă lumină intră în interiorul Meu. Este invers.

Deci vreau să vă fac să înţelegeţi că astăzi ar trebui să vă faceți o introspecţie completă, o căutare a sufletului. Aflaţi ce e greşit la voi. Nu vă răsfăţaţi egoul, pentru că egoul vă face idioţi, ceea ce cred că ați văzut deja. Avem câteva persoane de genul ăsta în Sahaja Yoga... Sunt idioți, dar ei se cred grozavi. Știm cu toţii asta; la circ trebuie să fie şi clovni. Dar trebuie să avem şi lei şi tigri. Și ceea ce-i impresionează pe oameni sunt leii şi tigrii, nu bufonii. Deci e important să ne facem introspecţia şi să vedem singuri cât de mult am făcut pentru Sahaja Yoga.

Desigur, trebuie să vă felicit pentru un lucru. Pentru că ştiţi că asta e natura Mea. N-am făcut nimic să fiu aşa, pur şi simplu aşa sunt. Asta e natura Mea. Deci Eu sunt Puterea. Am putere, pentru că Eu sunt Puterea. De ce ar trebui să fiu atât de exaltată cu privire la asta? Nu Mă simt deloc aşa. Dar, dacă nu-Mi folosesc puterea, devin asemeni unei fiinţe umane. De ce sunt Zeiţa? Pentru că îmi folosesc fiecare strop de putere. Iar dacă voi nu vă folosiţi puterea - pentru orice motiv stupid sau teamă pe care o simţiţi... Poate fi din cauza unei tentații, rețineri, orice - dacă nu veți face tot posibilul să vă folosiţi puterea dragostei, atunci nu puteţi creşte. Deci dacă puteţi vedea totul limpede, întreaga putere a Mamei voastre este puterea iubirii. Orice face este doar din iubire pentru creaţia Ei.

Iar introspecţia ia naștere, însă nu ar trebui să întârzie. De mult atrag atenția asupra secătuirii de resurse a Mamei Pământ, prin producerea exagerată de bunuri. Probabil M-aţi auzit spunând asta în ultimii optsprezece ani. În ziua de azi vă confruntați cu probleme ecologice, care stau asemeni unui rakshasa în fața voastră. Ce veți face cu ele? Trebuie să le faceţi faţă. Automat trebuie să vă înfruntaţi pe voi înşivă, să vă înfruntați distrugerea. Dacă nu vă faceţi acum introspecţia, vă veţi confrunta cu propria distrugere la un moment dat, când va fi prea târziu. Deci nu ar trebui să fiți satisfăcuți cu voi înșivă, că acum sunteţi Sahaja Yoghini și gata. Desigur, dacă veniţi să-Mi faceţi Puja e ca şi cum ați intra în mare. Marea are capacitatea de a vă lua în interiorul ei. Dar are şi puterea de a vă arunca înapoi la mal. Acţionează în ambele sensuri.

Deci: „De ce nu pot crește în profunzime în Sahaja Yoga?” Aud scuze de genul: „N-am timp, sunt foarte ocupat, lucrez la birou, fac una, alta”. Atunci nu sunteţi Sahaja Yoghin. Tot timpul vostru este pentru Sahaja Yoga. Și datorită acestui fapt, Sahaja Yoga vă dă suficient timp să faceţi totul. Cunosc oameni pe care-i întâlnesc dintr-odată la Puja, uneori în Vancouver, alteori în San Diego, alteori aici. I-am întrebat: „Cum de sunteţi aici? Ce-ați făcut cu afacerile?” „Afacerile ne-au adus aici, exact în aceste zile”, Mi-au spus ei. Când această Putere este atât de mare, ca s-o puteţi înţelege, să vă daţi seama cât de mare este, abandonaţi totul acestei Puteri. Ea face totul pentru voi.

Deci astăzi vorbim despre Shakti, despre puterea Zeiţei, care trebuie descoperită într-o măsură mult mai mare, care este foarte complexă, foarte echilibrată şi extrem de eficientă. Dar orice muncă au făcut aceste puteri în interiorul vostru, vă rog, încercaţi să le respectaţi. Vă rog încercaţi să le asimilaţi şi să lăsaţi fiinţa voastră să crească. Nu spuneţi: „Acum sunt căsătorit” sau „Sunt însărcinată”, „Am copii, am serviciu”, nimic. Totul devine perfect de îndată ce voi înşivă vă perfecţionați. Totul este legat de perfecţionarea voastră. Atunci nu Mă veți mai întreba: „Ce meserie ar trebui să fac, Mamă? Ce ar trebui să realizez?” Nimic. Vă interesează doar calea voastră și prin asta totul se rezolvă.

Deci toţi demonii care au fost ucişi s-au întors acum la locurile lor. Cel mai rău lucru este că au intrat în minţile căutătorilor, pentru că acum au venit sub formă de guru. Au venit în forma Bisericii Catolice, a Bisericii Protestante, în forma a tot felul de temple şi tot felul de fundamentalişti şi aşa mai departe. Cu toţii arată ca nişte rakshasas, dacă-i priviţi. Iar când vă influenţează, pătrund în mintea voastră. Dar, după ce veniţi la Sahaja Yoga, chiar şi aceste minți se curăţă și deveniți în regulă, scăpaţi de această problemă. Însă, după aceea, ce faceți cu toate astea, făcând toată această muncă, purificându-vă, dăruind bucurie, toate aceste lucruri – ce faceți mai departe? Trebuie să le daţi și altora! Asta este responsabilitatea voastră. Aşa că, înainte de toate, caracterul vostru, comportamentul, relaţiile voastre, ar trebui să fie atât de pure, încât să emită ele însele lumină. Ca atunci când sticla este foarte curată, lumina poate trece prin ea. Dar de asemenea, Kundalini fiind dorinţa pură, trebuie să aveţi o dorinţă ferventă, înflăcărată - o puteţi caracteriza ca fiind o dorinţă de nestăpânit: „Cui să dau vibrații? Cui să-i dau Realizarea?” O daţi copacilor, câinilor, oricui, și dacă întâlniți fiinţe umane, le-o dați și lor. Destul de dificil.

Deci asta trebuie făcut. Orice aţi face, păstraţi-vă atenţia pe conexiunea voastră. Dar aici faceţi Sahaja Yoga iar acolo conexiunea voastră slăbește. Atunci ce dați altora? Sahaja Yoga, sau altceva? Le dați întuneric. Le daţi ignoranţă. Le daţi nebunie.

Așadar, trebuie să fiţi conectaţi tot timpul cu această puternică Shakti și să o păstrați mulţumită. Așa cum protocolul este foarte important, deoarece vedeţi, toate aceste vahanas au simţul protocolului pentru că au o natură neschimbătoare. Şi voi, la rândul vostru, ar trebui să vă stabilizați în interior protocolul. Este de-a dreptul dificil sau jenant pentru Mine, ca fiinţă umană, să vă spun care ar trebui să fie protocolul față de Zeiţă. Dar trebuie să vă spun, pentru că nu vreau să pățiți ceva. Protocolul trebuie respectat şi poate fi înţeles foarte bine.

Desigur, acum este mult mai bine. Prima oară când Mi-au făcut Puja, la Delhi, Mi-au făcut aarti cu o tavă de plastic, şi kum-kum-ul era ţinut în cutiuţe de plastic. Și am fost atât de îngrijorată pentru aceşti oameni, încât M-am crispat toată, încercând să controlez zeităţile: „Vă rog nu faceţi nimic!” Dacă priviți fotografia Mea de atunci, veţi vedea că arătam foarte diferit. Și am fost atât de surprinsă că nu ştiau ce trebuie făcut. În regulă, de acum încolo vă rog, acordați atenție protocolului. Spre exemplu, oamenii se plimbă de colo-colo dimineața în pijama. Nu e cuviincios. Trebuie să vă îmbrăcaţi adecvat. Vă aflaţi în faţa... Voi nu ştiţi cine este Adi Shakti. Sau știți? Dacă știți, atunci o veți întâlni pe Adi Shakti. Trebuie să înţelegeţi protocolul. Din fericire, indienii au un simţ dezvoltat pentru protocol; dar uneori chiar şi lor le lipseşte. Deci protocolul este foarte important, pentru că aceste vahanas vor fi cu adevărat mânioase, dacă nu respectaţi protocolul. Este extrem de important. De aceea a spus Christos: „Voi tolera orice lucru făcut împotriva Mea, dar nimic împotriva Duhului Sfânt”. De asemenea a mai spus: „Luaţi seama la sufletele murmurânde”. Pentru că dacă vorbiţi pe la spatele Meu, aud totul. Ele îmi spun tot timpul totul. Dacă faceţi ceva pe la spatele Meu, ştiu ce se întâmplă. Vă las o vreme, dar mai devreme sau mai târziu totul acţionează.

Este pentru binele vostru, pentru bunăstarea și ascensiunea voastră pentru care aţi luptat ere de-a rândul! Trebuie să aveți respect de sine, pentru că sunteţi căutători, iar acum aţi descoperit adevărul. Aşadar, faceţi o coroană din acest respect şi aşezaţi-o pe cap. Sunteţi asemeni lorzilor. Până când nu sunteţi conştienţi ce puteri aveţi, cum le-aţi dobândit, până nu păstrați memoria acestui lucru, până când acest adevăr nu devine parte integrantă din voi, creşterea voastră va fi dificilă. Nu veţi fi nici aici, nici acolo, atârnând în aer ca un pendul care se mişcă stânga-dreapta tot timpul.

Iar unei Sahaja Yoghine ar trebui să-i fie ruşine să spună că trece pe stânga sau trece pe dreapta. Cum puteţi fi atât de vulnerabili? Pentru că nu aţi crescut... Trebuie să fiţi ca stânca Gibraltar. Cum e posibil să aveţi blocaje? În fine, dacă credeţi că cineva este extrem de negativ, nu stați în preajma acelei persoane. Dar nu puteţi deveni nişte persoane fragile și răsfățate.

Copiii Mei sunt viras cei curajoși. Trebuie să fie. Sunteţi copiii Mei. Nu mai sunteţi creştini, hinduşi, musulmani, nu mai sunteţi oameni oribili, demonici; sunteţi copiii Mei şi trebuie să fiţi curajoşi, cinstiți, trebuie să fiţi buni, plini de compasiune, trebuie să fiţi dinamici. Este minimum minimorum. Sper că după această Puja, vă veți aşeza, veți medita și vă veți face introspecţia şi vă veţi întreba: „De ce fac acest lucru? Care este problema?” Ieri, spre exemplu, unii au aţipit. I-am văzut. Din cauza blocajului pe Nabhi stâng. Deci corectaţi-vă Nabhi stâng.

Însă, dacă sunteţi cu adevărat conectaţi cu această Putere Divină, puteţi sta treji trei zile şi trei nopţi şi nu vă veți simți obosiţi. Vi s-a întâmplat și vouă uneori. Însă atenţia trebuie să fie pe Putere, atenţia trebuie să fie pe conexiunea cu această Putere. Doar atunci se va întâmpla! Altfel, veţi fi istoviţi, normal. Totul este atât de logic, atât de logic. Mulţumiţi lui Dumnezeu şi mulţumiţi-vă vouă înşivă, mulţumiţi şansei voastre, sunteţi atât de norocoşi să fiţi printre puţinii care au dobândit această conexiune şi să absorbiţi acea Putere în interior, cu atâta uşurinţă.

Și atunci de ce vă mai comportaţi ca oamenii obişnuiţi de pe stradă, cu întrebările voastre stupide? Veţi fi surprinşi să aflaţi că Zeița n-a vorbit niciodată atât de mult cât vorbesc Eu. Era suficient să rostească unul sau două cuvinte. De pildă spunea „Hum” şi ucidea, „Ha” şi termina cu acea negativitate. Făcea toate aceste lucruri rostind doar: „Ho, Ha, Hee, Hee”. Dar niciuna dintre încarnări nu a dat Realizarea nimănui, niciuna dintre încarnări. Au spus: „Nu, nu, nu, nu Eu, nu Eu, îmi pare rău, nu o voi face Eu”. Probabil că au văzut cât de stupide erau fiinţele umane. „O, Doamne, nimic de acest gen. Sunt bine aşa. Mă pot duce în junglă timp de paisprezece ani, pot să fac pe vizitiul lui Arjuna, pot să Mă las crucificat sau să beau otravă, dar nu-Mi cere să am de-a face cu fiinţele umane! Nu, nu, nu, nu. Mai bine merg la o grădină zoologică decât să am de-a face ele”. De aceea niciuna dintre aceste încarnări, niciuna n-a dat Realizarea – iar unele nici măcar n-au vorbit despre asta, crezând că dacă vorbesc, oamenii vor spune: „Atunci de ce nu ne dai Realizarea?” Niciuna dintre ele.

Deci aceasta este compasiunea, iubirea şi încrederea lui Shri Adi Shakti, iar voi ar trebui să aveţi la rândul vostru încredere. Nu numai că v-am dat Realizarea, dar v-am dat şi puterea de a da Realizarea altora. Niciuna dintre aceste încarnări n-a făcut ceea ce faceţi voi astăzi. Cu toate puterile lor, n-au făcut-o totuși, pe când voi o puteţi face, cu toate că voi ca instrumente nu sunteți atât de puternici, nu sunteți atât de divini. Dar totuşi, încă trebuie să ne înălțăm şi să ducem la bun sfârşit priorităţile pe care le avem în viaţa noastră. Pentru zeităţi prioritatea era doar munca divinului, nimic altceva. Niciuna n-a avut vreun serviciu, niciuna. Niciuna n-a mers la universitate, nicio încarnare n-a studiat. Singurul lucru pe care l-au făcut a fost munca lui Dumnezeu. Deci, ar trebui să faceţi totul în rest ca pe o muncă a lui Dumnezeu şi astfel energia va curge prin voi. Când începeţi să faceţi munca lui Dumnezeu, tot ceea ce faceţi devine munca lui Dumnezeu, în sensul că voi faceţi munca lui Dumnezeu. Hotărâţi: „Voi face munca lui Dumnezeu” şi Dumnezeu va avea grijă de tot. El va face toate celelalte lucruri; voi faceţi doar munca Lui. Dumnezeu preia totul. Sper că înţelegeţi asta. Încercaţi. Încercaţi. Aveţi încredere. Şi mulţumiţi-i lui Dumnezeu că există cineva ca Mama voastră, care vă poate spune ce e greşit la voi. Mulţumiţi-i lui Dumnezeu! Nici măcar mamele voastre nu v-au spus ce e greşit, pentru că erau atât de speriate de voi. Și nu spuneţi ceva de genul: „Mamă, am un blocaj la inimă”. Ce-i de făcut atunci? Dacă înţelegeţi că tot ce fac este pentru binele vostru, este din iubire, din grijă pentru voi, atunci totul va funcţiona. Dar nu cred că este într-atât o înţelegere mentală, cât o înţelegere la un nivel mai înalt, care devine parte integrantă a conştiinţei voastre: „Cum să fie ceva greșit? Totul trebuie să fie spre binele meu, totul este pentru binele meu”.

În final, dar nu în ultimul rând, trebuie să înţelegeţi că toate aceste şapte chakre pe care lucrez, sunt susținute la nivel colectiv, de Mine, de Virata. Însuşirea Viratanganei este că Ea creează conştiinţa universală în interiorul nostru, colectivitatea. Iar dacă voi nu realizaţi că, în timpurile moderne, urmăm calea spirituală doar în mod colectiv... Așa stau lucrurile. Pentru că am atins nivelul Sahasrarei, iar aici munca trebuie să fie colectivă, nu există altă cale! Acest lucru trebuie înţeles foarte bine. Oricine vrea să facă rău colectivităţii printr-un comportament greşit sau prin orice altceva va fi aruncat din Sahaja Yoga, fără îndoială, dar va cădea de asemenea pe mâini rele.

Aşadar colectivitatea este lucrarea lui Adi Shakti, datorită Sahasrarei. La nivelul Sahasrarei, la nivelul Sahasrarei, guvernează Virata. Iar puterea Viratei este Viratangana. Este cea care creează colectivitatea. E cel mai important lucru pe care trebuie să-l ştim, că dacă nu reuşim să fim colectivi din orice cauză, poate fi invidie, un complex de inferioritate poate fi orice, care vine din trecut, strecurându-se ca un vierme, atunci să ştiţi că voi nu sunteți în regulă, nu colectivitatea. Nu criticaţi colectivitatea, până când Eu însămi aflu despre ce e vorba şi corectez problema. Menţineţi-vă în colectivitate cu înţelepciune și sârguință şi încercaţi să menţineţi colectivitatea unită. Încercaţi să ajutați la a menţine colectivitatea unită, să vă bucurați împreună. Nu vă criticaţi unii pe alţii, ci doar pe voi înşivă, dacă aveţi obiceiul să criticaţi. Criticaţi-vă pe voi înşivă. E mai bine, pentru că şi ăsta e un obicei.

Oamenii, în special cei din Vest, am văzut, reacţionează la orice. Dacă văd acest covor: „Oh, nu-mi place!” Dar nu este al tău, nu l-ai plătit, deci ce legătură ai tu cu el? „Nu, nu-mi place!” Dar nu este al tău. Care este problema? Este aici. De ce te deranjează atât de mult? „Nu-mi place omul acela!”, „Nu-mi place rochia aceea!” Cine sunteţi voi? „Nu-mi place!” În Sahaja Yoga nu este permis să spuneți: „Nu-mi place”. Există un mod de a spune lucrurile. Dar nu este nevoie să spuneţi ceva, orice ar fi.

Deci toată această îngâmfare şi tendință de a ieși în evidență este împotriva colectivităţii. Apoi mai există și alt tip de oameni stupizi, mereu în preajma Mea, să-Mi facă fotografii, am văzut. Li se spune: „Nu fiți lipsiți de respect, nu vă duceți!” „Ba nu, voi merge. Nu fac asta, nu sunt așa!” Şi cu asta au terminat. Dar unii dintre ei sunt, cred, de-a dreptul proști, idioți autentici, cu diplomă. Nu se pot îndrepta. Însă v-am spus să nu faceţi din ei idealul vostru, să nu-i urmaţi.

Aşadar, ajungem la concluzia că munca lui Adi Shakti este cea mai importantă muncă din întreaga creație. Bun, s-a terminat cu uciderea demonilor. Ce mai este? S-a terminat! Munca lui Shri Saraswati s-a încheiat, a creat universul de asemeni... Și ce-i cu asta? Munca lui Mahalakshmi s-a încheiat. V-a adus la nivel de fiinţe umane. În regulă, şi? Dar, punctul culminant este acum, când v-aţi primit Realizarea, când ați primit această calitate specială, acum când aţi intrat în Împărăţia lui Dumnezeu. Deci acum comportaţi-vă cum se cuvine. De asemenea trebuie să aveţi acea demnitate prin care să ştiţi că: „Acum am intrat în Împărăţia lui Dumnezeu”.

Am văzut odată - mergeam să-l întâlnesc pe preşedintele Indiei. Dar pentru Mine el era doar o fiinţă umană obişnuită. Vreau să spun că nu pot acorda niciodată atenție acestor funcţii. Urcam scările, iar cei ce Mă însoţeau și-au luat dintr-odată o altă mină. Am spus: „Ce-i cu oamenii ăştia? Au văzut vreo fantomă sau așa ceva?” Urcând scările s-a întâmplat asta. Iar la intrare stăteau gărzile, cu lănci în mâini. Râdeam privind toate astea, însă cei ce Mă însoțeau au devenit foarte conștienți.

Dar când intraţi în Împărăţia lui Dumnezeu, cât de conştienţi ar trebui să fiţi în ce privește comportamentul vostru? Cum ar trebui să fiţi, cum ar trebui să vă comportaţi? Încercați să simţiţi unicitatea personalităţii voastre, că sunteţi deja în Împărăţia lui Dumnezeu. Încercați să simţiţi asta. Dacă puteți simți asta, doar atât, veți şti ce loc de onoare aţi primit şi cât de demni ar trebui să fiţi, cât de frumoşi, cât de îngrijiți, curați şi dulci ar trebui să fiţi; câte maryadas ar trebui să ştiţi - totul. Iar atunci când veţi realiza că voi sunteţi cei de invidiat, sau putem spune că sunteți cei mai înalți cetăţeni ai Împărăţiei lui Dumnezeu, atunci va trebui să dovediţi că aţi înţeles asta cu adevărat, că simţiţi cu adevărat asta și ar trebui să vă simţiţi extrem de bucuroşi, de fericiţi. Ieri, la cel mai mic lucru toată lumea râdea, la fel ca oamenii de pe stradă. Asta nu e Sahaja Yoga. Dacă era o glumă bună, puteați să râdeţi. Altfel, cineva vorbeşte, iar voi râdeţi? Am fost surprinsă. Voi sunteţi Sahaja Yoghini. Închipuiţi-vă dacă sfinţii ar face asta. Credeți că ar putea? Voi sunteţi sfinţi; sunteţi munindras (cei mai mari sfinți), prin manana (stare fără gânduri), prin meditație aţi devenit regi. Cum puteţi avea un comportament nedemn? Încercaţi să vă asumaţi poziţia! Încercaţi s-o simţiţi.

Ieri, desigur, când a început ultimul cântec, a făcut să pătrundă în multe suflete, în multe inimi, acea bucurie unică, pe care o numim nirananda. Am simţit asta ieri. Dar trebuie să menţineţi această stare, s-o păstraţi intactă. În khumbas ale voastre se află Kundalini. Ea este cea care s-a ridicat. Deci M-am gândit, că astăzi n-o venerăm doar pe khumba, unde rezidă energia Kundalini, ci khumba devine ca un ghiveci de flori. Aşa este. Asta s-a întâmplat, iar apoi este posibil, așa cum a spus cineva: „Mamă, ghivecele astea de flori pot deveni nişte lămpi aprinse, de asemenea”. „Vezi, acum ai spus-o!”, i-am răspuns. Deci khumba devine flori, iar florile devin lumină, iar luminile au mireasmă!

Sper că-Mi veţi înţelege viziunea şi-Mi veţi fi alături, că vă veţi ridica la acel nivel. Depind în totalitate de voi în ceea ce privește viziunea Mea. Trebuie să transformăm întreaga lume într-un loc frumos și pentru asta nu e nevoie de multe sacrificii. Deja sunteţi binecuvântaţi, nu trebuie să faceţi mare lucru. Singura condiție este să vă menţineţi atenţia pe sursa Puterii.

Dumnezeu să vă binecuvânteze!

Mulţumesc.

Mathias spune: „Promitem”.

O spuneți cu toţii?

(Sahaja Yoghinii în cor) : Promitem.

Vă mulțumesc foarte mult.

Ar trebui să scrieți cu toții despre unele miracole și felul în care lucrurile s-au rezolvat. Spre exemplu, am mers la Paris iar ei au dorit să se cumpere sariuri pentru doamnele de aici și nu găseam nicăieri mărimea de 45 inch. Erau fie de 36 inch, fie de 58 inch. Apoi, în timp ce mergeam cu mașina, am spus deodată: „Opriți aici". „Cum, Mamă? Suntem pe stradă.” Am răspuns: „Chiar pe strada asta e cineva care vinde sariuri.” Și așa le-am cumpărat.

În Ganapatipule la Shri Ganesha Puja, ați văzut un alt miracol, cum am avut atât de mare noroc la cumpărarea cadourilor. Obișnuiați mereu să aduceți cadouri foarte scumpe și fără valoare artistică, orice, risipind atât de mulți bani. Nici măcar pentru Puja naționale nu găseați nimic. Iar noi am găsit cadouri în același mod. Venind de la aeroport, am spus: „Este ceva aici”. „Mamă, e doar un magazin.” Le-am spus: „Să mergem să vedem!” Am intrat și am văzut toate acele lucruri foarte ieftine.

La fel s-a întâmplat și în America. M-am gândit: „China are probleme. Să cumpărăm ceva chinezesc”. Deci ne-am dus la magazinele chinezești; erau atât de scumpe, foarte scumpe. M-am întors și Mi-am spus: „Să plec de aici”. Am plecat pe o alee îngustă, iar acolo era un magazin care vindea totul foarte ieftin, cu patruzeci la sută mai puțin. Cred că e ceva legat de acest număr. Și întâmplător, cu o sută de metri mai încolo se vindeau aceleași lucruri de cinci-șase ori mai scumpe. Cum e posibil?

Așa că încercați și voi. Dar dorința trebuie să fie pură, înțelegerea trebuie să fie pură. M-am gândit doar că Sahaja Yoghinii cheltuiesc inutil mulți bani, cumpărând ceva ce nu are nicio valoare. Toate cadourile pe care Mi le dați.... de fapt le-am cerut să înceteze, să înceteze, să înceteze. Acum de la nivel individual am ajuns la nivel național. Dar, chiar și la cadourile naționale ar trebui să renunțăm și să avem doar un cadou internațional, dacă sunteți de acord, pentru anul viitor.

Dar orice ar fi, orice Mi-ați da, n-am să vând acel lucru, nu-l voi da nimănui. Ar trebui să fie de așa natură, încât să fie păstrat iar urmașii voștri să vadă ce Mi-ați dăruit. Contează valoarea lucrului în sine, nu suma pe care ați cheltuit-o. Deci nu e nevoie să-Mi dați cadouri în mod individual - știu că Mă iubiți. Acum nu știu, le-am spus liderilor: „Vă rog nu cereți bani pentru cadouri naționale, nu risipiți banii.” Încă nu știu dacă au fost de acord sau nu, dar dacă sunt de acord, putem să sfârșim cu asta . (fără punct dupa asta) și să avem un singur cadou international - care și el ar putea fi mai puțin costisitor.

Pentru că știți deja că nu am nevoie de nimic. Dar toate aceste cadouri lucrează. Lucrează. De pildă, le-am spus: „Dăruiți-Mi fildeș de astă dată”. Fildeșul era atât de scump, iar noi iarăși am găsit un loc unde se vindea foarte ieftin. Și după ce Mi-ați dăruit fildeș, n-o să vă vină să credeți, am citit în ziar că fildeșul care costa cinci sute de dolari kilogramul se vinde cu trei dolari kilogramul acum în America. Deci aceste cadouri au efect. De asemenea ideea este de a încuraja mai mult meșteșugurile și arta, pentru că am spus de atâtea ori că dacă luați un pic de lut îl puteți transforma în ceva frumos, de mare valoare. De ce s-o epuizăm pe Mama Pământ? De ce să nu avem câteva lucruri de artă, de calitate, în loc să avem atât de multe?

Dar dacă mergeți în magazine, nu găsiți nimic. Nu găsiți mătase, nu găsiți una, alta. E atât de greu să găsești ceva natural, pentru că oamenii fac doar lucruri artificiale. Din orice lucru ar trebui să creați ceva frumos. Dacă începeți să creați ceva frumos, acel lucru va fi păstrat și utilizat în mod cumpătat, în loc să avem mii de lucruri inutile, care pot fi toate aruncate. Peste un timp va trebui să avem și oameni de care ne putem debarasa. Va trebui să scăpăm de ei. Cum vor putea trăi pe pământ? Asta se va întâmpla dacă nu înțelegem că trebuie să trăim pe pământ, ținând cont de limitările lui.

Deci, v-am spus de multe ori, să preferați lucrurile artistice, să căutați lucruri făcute manual, nu vă îndreptați prea mult către lucruri artificiale. Cel puțin, dacă trebuie neapărat să cumpărați ceva, care este, să zicem, artificial, cel puțin aveți grijă să fie artistic. Așadar, odată ce aveți o dorință măreață - azi e ziua în care se dorește ca întreaga lume să se roage, pentru protejarea Mamei Pământ - de aceea am abordat acest subiect. Ar trebui să ne rugăm ca noi toți să putem realiza ceva artistic, pentru noi înşine, pentru a face cadouri celorlalți, și, de asemenea, să utilizăm lucruri artistice, realizate de artiști. Mai bine să avem mai puține lucruri, dar să fie artistice, care reprezintă artă - nu lucruri ieftine. În toată Franța am observat că plasticul s-a strecurat în absolut orice, fie că e vorba de bumbac, de mătase, de lână. Poate pătrunde în orice, mai puțin în creierul ființelor umane. Este îngrozitor.

Deci, indiferent despre ce este vorba, ar trebui să cumpărați lucruri artistice, nu lucruri banale, oribile, ieftine. De acord? Deci astăzi trebuie să facem Puja pentru Shri Adi Shakti. De asemenea trebuie să vă rugați când îmi faceți Puja, „O, Mamă, Vă rugăm salvați-ne planeta și dați-le oamenilor înțelepciunea să se comporte cum se cuvine şi să fie conştienţi". Și fiecare Sahaja Yoghin ar trebui să fie conștient de cât de multă energie electrică utilizează, cât de mult folosește telefonul, câtă apă consumă sau orice altceva. Trebuie să fim economi cu aceste lucruri. Dacă noi nu ne asumăm responsabilitatea, această atitudine nu va fi adoptată de ceilalți oameni. E datoria voastră s-o faceți. Trebuie să vă asumați acest lucru zi de zi, ca parte integrantă din propria viață, să încercați să economisiți energia Mamei Pământ. Este foarte important.

Deci astăzi este ziua în care s-a trimis o rugăciune deosebită. Sigur, este spusă în unele biserici sau în alte părți, dar cred că au ales o zi potrivită, pentru că probabil s-au gândit că astăzi este ziua Zeiței și de aceea au cerut această rugăciune.

Dumnezeu să vă binecuvânteze pe toți!

Paisprezece doamne căsătorite care nu Mi-au făcut încă Puja.

H.H. Shri Mataji Nirmala Devi