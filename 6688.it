Discorso dopo il Sahasrara Puja, Cabella Ligure (Italia), 07 Maggio 2000.

Alla fine del puja alcune giovani Sahaja Yogini offrono a shri Mataji simboli di fondamentali istituzioni umane (la giustizia, l’arte, la medicina, la tecnologia, la scienza, la famiglia…) su cui i paesi organizzatori, a nome di tutti, chiedono a Shri Mataji di porre l’attenzione. 

È stata davvero un’idea meravigliosa quella di mettere alla mia attenzione questi aspetti della vita, che sono molto importanti. Di fatto io ho già la mia attenzione su tutti, e me ne prendo cura. Ma vorrei dirvi che sta a voi di porre l’attenzione su queste cose, perché siete voi che potete far qualcosa per esse. Tanto per cominciare vi ho già detto che bisogna esser gentili e corretti con la natura, perché ci sono gravi problemi. Per fare un solo esempio, si va avanti a tagliare alberi, senza nemmeno pensare che appartengono anche alle generazioni future che, se non smettiamo, troveranno un deserto.

Possiamo intervenire in tutti i campi, ad esempio sui frutti, o in generale su tutta l’agricoltura, perché le vibrazioni possono portare grandi cambiamenti. Nel nostro giardino abbiamo, non ci crederete, delle peonie grandi così, anche di più, molto grandi, non avevo mai visto fiori così grandi. Son fioriti anche dei tulipani grandi come non mai.

Ma con le vibrazioni si può migliorare tutto. Se incontrate un politico, per esempio, o partecipate ad una riunione politica, usate le mani e date senza sosta dei bandhan. Se, per esempio, siete seduti attorno ad un tavolo, sotto al tavolo fate bandhan… (risate) Avete i vostri poteri, ma se non li usate, è inutile che li abbiate! Se continuate ad andare avanti pensando che dovete tener conto e migliorare solo voi stessi…Quei giorni sono finiti, ormai! Dovete aver cura di altre cose, adesso.

Come sapete ho già acquistato sette terreni nel Maharastra per realizzare vari progetti, che sono già partiti. Ora in Delhi stiamo seguendo il progetto, molto impegnativo, per le donne bisognose. Penso che sia per noi di primaria importanza intervenire a livello sociale. Così già abbiamo cominciato la scuola, abbiamo un’accademia che ora sta per avere un’altra sede, e stiamo seguendo l’idea di organizzare corsi di preparazione al lavoro per i giovani In questo campo l’India non è così progredita come i vostri paesi, ma c’è una cosa in cui gli indiani funzionano molto bene: forse grazie alla loro cultura, grazie al loro stile di vita, fatto di rispetto, sono molto capaci nel campo del software. Sono molto abili in questo settore perché la loro  attenzione è penetrante, e se anche voi penetrate nella vostra attenzione e imparate a dirigerla, potrete raggiungere gli stessi livelli o anche più alti. Loro, grazie alla cultura in cui sono cresciuti, oltre ad essere intelligenti, hanno un’attenzione che non si disperde, sono capaci di tenerla ancorata ad un punto e di penetrarlo fino in fondo. Stanno andando così bene che ora l’India diverrà uno dei paesi più prosperi.

Questo è quel che deve accadere: la cultura deve cambiare, deve capire che i bambini devono ricevere idee positive e un buon carattere. Bisogna costruire bene le loro personalità, con amore e con affetto, ma senza viziarli, senza viziarli. Devono esser cresciuti in modo tale che si costruiscano una giusta visione delle cose e un’attenzione penetrante. Perché se lasciate che l’oggetto dell’attenzione cambi continuamente, la comprensione è compromessa, perché l’attenzione si rompe, si interrompe. Dunque va perseguita questa capacità penetrativa dell’attenzione. Per esempio, se state guardando un albero, guardatelo e basta. Guardatelo con amore, afferrate cosa l’albero vi sta dicendo. Se guardate verso una montagna, parlatele, e ascoltate cosa la montagna vi dice. Mettete la vostra attenzione completamente in una cosa e guardate quello che accade. Vi aiuterà molto.

Ma se invece di continuo la vostra attenzione prima vede una cosa, e poi ne vede un’altra, e poi vi mettete a criticare… Questo poi è un altro modo in cui disperdete e dissipate l’attenzione, un sacco di energia se ne va così.

Poi c’è l’attegiamento peggiore: l’accordare tanta importanza a se stessi, per cui nient’altro conta. Tante son le cose da fare, ma la migliore è imparare a destreggiarsi con la propria attenzione e, aspetto rilevante, come imparare ad avere a che fare con gli altri. Come trattare gli altri è una cosa fondamentale per un Sahaja Yogi. Se ci si comporta in modo appropriato, dignitoso, adatto, che può essere apprezzato, allora troverete tanti amici, e loro cercheranno di capire: “Come fa ad essere così? Come fa a essere così in pace? Così gentile.. come fa a non essere agitato come tutti gli altri?” Potrete stabilizzare queste qualità e farle diventare il vostro stile di vita, lasciando che influenzino i vostri rapporti.

Mettetevi in relazione con la società, è molto importante! A quale livello cominciare ad intervenire non sta a me dirlo, dipende dal vostro temperamento, dalle vostre attitudini ma, qualunque sia l’area scelta, potete certo dedicarvi a trovare la soluzione: “Come posso portare aiuto, come posso collaborare alla soluzione di quel problema?” Tutti potete farlo. Non si tratta di fondare un partito per combattere alcunché, ma di mettere l’attenzione su qualcuno o qualcosa, e questo porterà soluzione a molti problemi. Molti problemi possono essere risolti se si individua la soluzione, e la soluzione potete trovarla con la concentrazione della mente, cosa molto importante. Se lo farete veramente tutti i problemi che oggi avete davanti nei diversi campi della vita posono essere facilmente risolti, non è così difficile. I problemi della vita familiare - che prima avete citato - possono essere risolti dalla moglie, possono essere risolti dal marito, e dalla loro relazione, è molto semplice. Per un motivo per un altro il nostro retroterra culturale è tale, io credo, che non capiamo le cose semplici, ma solo quelle complicate. Se vi occuperete della gente in modo semplice, a diversi livelli, nei diversi aspetti della vita, vi sorprenderà ma diverrete molto popolari, e la gente vorrà sapere cos’è Sahaja Yoga.

C’era un signore, si chiamava Dumal, qualcuno di voi deve averlo conosciuto, viveva in un villaggio, era una specie agricoltore. Ebbe la realizzazione a Puna, dopo di che io andai a trovarlo. Cominciò Sahaja Yoga lì dalle sue parti, si mise a dare la realizzazione e a far tutto da solo. Era sorprendente perché non tornò mai a trovarmi, non venne mai a Puna ma d’improvviso sviluppò un atteggiamento mentale per cui era tutto concentrato su Sahaja Yoga e la gente mi diceva: “Madre, ha fatto diventare Sahaja Yogi tante, tantissime persone!”  Aveva capito veramente a fondo, e quando tornai a trovarlo mi meravigliai che attorno a lui ci fossero più Sahaja Yogi di quanti non ce ne fossero a Puna, anche se a Puna erano in parecchi a tenere i programmi. Era molto sorprendente. Una persona molto semplice, un uomo di campagna. E poi cominciò ad usare le vibrazioni per le sue attività! Veramente straordinario. Non era una persona molto colta, ma una volta che si entrava in casa sua si restava davvero piacevolmente colpiti per il modo in cui sapeva comunicare la spiritualità a chi gli stava intorno!

Tutti voi potete fare lo stesso. Quello che ho visto è che siete invece timidi a proposito di Sahaja Yoga. Una volta stavo viaggiando in aereo e vicino a me sedeva una signora, molto noiosa. Ma a un certo punto le chiesi chi fosse il suo guru, e lei entrò in tutta un’altra dimensione, e cominciò a descriverlo. Io lo conosco, e so quanto sia orribile e falso, eppure lei, a me che ero una sconosciuta, si mise a tesserne platealmente le lodi. Pensai: “Ma guarda questa donna! Quanto e come parla del suo guru!” Noi invece diventiamo timidi al momento di parlare di Sahaja Yoga. Prima forse, chissà, dovreste parlarne prima a… un albero! (risate), forse dovreste fare un po’ di pratica in questo modo, e poi sarete capaci di parlarne anche ad altri. Potete riuscirci, dovete farlo. Chiunque vi incontri potrebbe chiedervi qualcosa, perchè sarà completamente evidente dal vostro viso, dal vostro comportamento che siete persone diverse, ma allora dovete parlarne apertamente! Se io fossi stata timida e riservata come lo siete voi, Sahaja Yoga non si sarebbe certo diffuso ovunque… (risate). Insomma non c’è nulla di cui esser timidi, dovete solo esser consapevoli di esser Sahaja Yogi, di essere tutti Sufi, potete parlare apertamente alla gente, a tutta la gente. Gradualmente, vedrete, si renderanno conto del vostro carattere, della vostra natura, e cambieranno. Come questo Dumal, che una volta dovette andare in un ufficio per fare dei documenti – era l’ufficio delle tasse -  e cominciò quindi col chiedere alcune informazioni. Era così piacevole e gioioso che gli chiesero: “Lei fa una dieta speciale?…”  perché non riuscivano a capire come potesse essere così calmo, onesto, come potesse avere una comunicazione così penetrante. Varie persone presenti si avvicinarono per parlare con lui. Disse: “Sono un seguace di shri Mataji, sono un Sahaja Yogi e tutti voi potete diventarlo”  E quelli: “Sì, vorremmo diventarlo anche noi!” Ecco, così si fa, non sentite alcun imbarazzo nel parlare di Sahaja Yoga, altrimenti tutto si disperde dentro di voi e così finisce.

Quindi, come vi dicevo, è molto bella questa iniziativa, tutto quel che avete detto è giusto, la mia attenzione è su queste cose. Credo di essere l’unica donna al mondo che legge tutti i giornali, perché le donne in genere non li leggono, son letture che fanno venire il mal di testa. Io invece li leggo, cerco di seguire tutti gli avvenimenti, cerco di capirli… insomma, tutte queste cose le ho davvero ben presenti. Ma una sola persona non può risolverle, bisogna che ci siano altri che possano far da canali. Dunque, ancora una volta: non sentitevi timidi, parlate di Sahaja Yoga, indossate la spilla con la mia immagine, la gente vi chiederà chi sia quella donna, e voi potrete parlare con loro. Nel modo che più vi piace, dovreste esporvi, e tutto funzionerà meglio. Tutti questi problemi che mi avete presentato possono essere risolti da voi. Siete già un bel numero qui, e alle vostre spalle ce ne sono tanti e tanti altri. Potete sapere quanto grande sia la vostra personalità, e quale bella impressione potete fare sulla gente. Ancora una volta, grazie!