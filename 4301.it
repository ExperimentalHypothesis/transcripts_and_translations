Puja di Natale (riassunto), India, 2000.

Sono spiacente di aver dovuto parlare in hindi ma la maggior parte dei presenti capisce soltanto l’hindi. Quando mi trovo all’estero parlo sempre inglese, solo in inglese, e così, per una volta, voglio cambiare.

Riguardo il grande avvento di oggi, quello di Gesù Cristo, ho detto che egli venne su questa terra con una delle più grandi missioni, perché Egli voleva aprire l’agnya chakra, che era così compresso. Cosa che non poteva essere fatta prima. Per questo scopo, dovette sacrificare la vita. Solo grazie a questo sacrificio il Grande Agnya poteva essere aperto. Egli ne era consapevole, sapeva che doveva accadere, che in qualche modo doveva accettare questo sacrificio. Di fatto Egli era una personalità divina, non aveva problemi a farlo, ma pensava che potesse esserci qualche altro modo in cui voi avreste potuto aprire questo agnya chakra.

Tuttavia dovette sacrificare la propria vita. Con questo sacrificio, ha dimostrato che dovete elevarvi al di sopra di questa vita terra terra, superficiale; che dovete, in qualche modo, sacrificarvi. Sacrificare cosa? Sacrificare tutti i vostri sei nemici. Con il risveglio della Kundalini tutti questi sei nemici si staccano completamente; dipende da come la vostra Kundalini è salita. Se è salita in modo perfetto, avete visto persone che diventano perfettamente realizzate al primo colpo. Sono molto poche, certo, ma se ne sono viste.

Vedo però che la maggior parte di voi ha piccoli problemi e, per lo più, il problema è l’agnya chakra. In che modo facciamo lavorare tanto l’agnya chakra? È che noi ‘pensiamo’ come reazione, come reazione a qualsiasi cosa esterna; reagiamo ad ogni cosa. Vedendo qui queste lampade, posso reagire dicendo: “Ma dove le avranno prese tante così? Quando sarà costato? Dove le terranno per tutto l’anno?….” cose di ogni tipo. Posso reagire. Questa reazione viene dai condizionamenti o dall’ego.

Le persone egoiste sono estremamente suscettibili. Se, per esempio date loro qualcosa che non ritengono degna di loro possono sentirsene offesi. Possono sentirsi urtati per qualsiasi cosa, perché hanno l’opinione di essere qualcosa di speciale, di essere gente più elevata e che ci si dovrebbe comportare chissà come con loro. Perciò si sentono disturbati se trovano qualcuno che, in un certo modo, non li considera. Questo viene dall’ego. L’ego è parte integrante di questo moto dell’agnya.

La seconda cosa sono i vostri condizionamenti.  Se avete un condizionamento…supponiamo che siate un indiano: il vostro condizionamento è che se qualcuno viene a trovarvi debba toccarvi i piedi. Supponiamo che si tratti di un vostro parente e che non vi tocchi i piedi: vi sentite adirati. Qualsiasi cosa del genere che sia un condizionamento vi dà l’impressione di essere stati insultati o di non essere stati rispettati, così ci state male. Un’altra reazione dell’ego è, come ho già detto, che nel vedere queste lampade posso dire: “Perché io non ne ho?”, oppure: “Se le ho perché devo darle a qualcuno?” Ecco le reazioni dell’ego, o le reazioni dei condizionamenti.

Queste due reazioni dovevano essere eliminate e ciò fu fatto attraverso il sacrificio della vita di Cristo. Cristo era una personalità divina e una personalità divina è come il mare, perché rimane al punto zero, al punto più basso. Fa tutto il lavoro da questo punto. Creerà le nuvole, creerà la pioggia e quando tutti i fiumi saranno in piena raggiungeranno il mare, perché il mare si trova nel punto più basso.

L’umiltà è uno dei principi di  un Sahaja Yogi. Una persona che non abbia umiltà non può essere chiamato Sahaja Yogi. A volte ho visto Sahaja Yogi andare addirittura in collera, gridare, infuriarsi  e comportarsi male. Questo è segno che non sono ancora Sahaja Yogi, che devono ancora maturare.

L’umiltà vi darà maggiore stabilità, direi, uno stato più stabile grazie al quale non reagirete; non reagirete. Di solito, qualsiasi cosa guardiate reagite ma, a quel livello non reagite, osservate semplicemente, guardate e gioite davvero. La gioia di tutta la creazione non è nel vostro animo, quando pensate. Ma quando non pensate, tutto il piacere della bellezza dell’intera creazione si riflette in voi e vi dona una gioia e una pace incredibili.

Occorre, dunque, rendersi conto che dobbiamo imparare a non reagire. Ma il problema attuale è che tutti gli esseri umani sono molto bravi a reagire. La reazione è il principio base della vita odierna. Guardate ogni giornale, ogni libro, chiunque incontriate: per quanto riguarda il reagire, sono tutti esperti. Reagiscono. E, a causa della reazione, accade che non arrivino mai all’essenza delle cose. È soltanto attraverso lo stato di testimonianza che potete arrivare all’essenza. È questo ciò che dobbiamo imparare dalla crocifissione di Cristo, dalla sua nascita. Nacque in una famiglia umilissima, molto povera, in condizioni molto sfavorevoli. La ragione era dimostrare che tutte le cose e le glorie esteriori non vi rendono grandi. La grandezza è interiore e, quando c’è questa grandezza, non ve ne preoccupate perché vi arricchite così tanto interiormente che non vi preoccupate delle altre cose, non ci pensate, e vivete una vita maestosa. È questo ciò che vediamo nella vita di Gesù: Egli era una persona molto maestosa.

Altrimenti se, per esempio, incontrate un pover’uomo che abbia ‘sentito’ il potere, vi parlerà da mendicante. Se qualcuno è nato in una  famiglia ricca vi parlerà in modo da mettersi chissà come in mostra.  Ma chi sia una personalità Divina, non verrà toccato da tutte queste cose. Per lui, ricchi o poveri, posizioni altolocate o nessun potere, sono proprio la stessa cosa. Quando questo accade, allora consideratevi pure Sahaja Yogi.

Ho visto delle persone che vengono a Ganapatipule, che ora sono maturate molto. Ma all’inizio dicevano: “Non abbiamo acqua, non abbiamo comodità,...”. Parlavano sempre come se fossero in vacanza. Voi vi trovate qui per sviluppare il vostro stato di testimonianza. Avete visto il cielo, com’era bello? C’era l’arancio, il blu, tutti i colori….  Il cielo prende un colore così, automaticamente, e ne gioisce. Non si preoccupa che rimanga per sempre, che scomparirà con l’oscurità. Osserva. Il cielo osserva e basta. Qualunque cosa accada, a suo modo lo accetta. Per questo è così bello e dà tanta gioia.

Un’altra cosa è che quando vi trovate in questo stato di spiritualità, comunicate gioia, siete in pace, siete compassionevoli e siete amorevoli. Tutti questi problemi di ego scompaiono. Ritengo che l’ego sia il vostro maggior nemico ed è il solo che ostacola tutta la pienezza e la bellezza della vostra vita. Se, solo per divertirvi, poteste osservare il vostro ego, il modo in cui agisce! È come la realizzazione di un’opera teatrale. “Pronti? Cominciamo!” Potreste osservare la rappresentazione e, improvvisamente capire, con un po’ di stupore, di non farne parte, di essere solo degli spettatori: quando vi distaccate dal vostro ego, riuscite a vedere come tenti di abbindolarvi!

Questi sono i problemi di oggi e questo è il motivo per cui abbiamo tanto bisogno di Gesù. Il problema di oggi è che le persone non capiscono quanto male facciano a se stesse, agli altri e al mondo intero, diventando egoiste. Se non riescono a capire, vi dico che dovrebbero smettere. Ma il problema è che gioiscono, gioiscono di questo insignificante, bassissimo livello di vita. Voi siete Sahaja Yogi e ciò che dovete fare è capire: “Perché questo ego penetra nella mia testa? Cosa devo fare? Chi sono io?” Se seguiterete a porvi queste domande, l’ego scomparirà.

È un grande problema anche per me, trattare con chi ha ego, perché non posso dire: “Avete ego”. Se glielo dicessi scapperebbero tutti. D’altra parte se dico: “Sì, sei molto buono, sei molto bravo”, l’ego si gonfia, e allora si mettono a dire: “Oh, Madre mi ha detto che sono molto bravo”. È davvero un problema. Non so come trattare l’ego degli esseri umani. So che lo hanno, ma non so come trattarlo. Ritengo che soltanto voi possiate trattarlo se capite cosa c’è che non va in voi. È un ottimo sistema per risolvere il vostro problema, e il mio.

Credo che la mia visione sia troppo elevata per una sola vita. Io voglio una Realizzazione globale. Voglio che tutti, in tutto il mondo abbiano la Realizzazione. È davvero notevole come……(applausi)

Nella cultura sahaja abbiamo un esercizio molto efficace per liberarsi dell’ego: potete, da soli, fare introspezione. Potete vedere, da soli, perché vi comportate così. L’introspezione che potete fare voi Sahaja Yogi non può essere fatta dagli altri: perché potete entrare in voi stessi, potete scoprire da soli, potete mettere l’attenzione sugli altri. In tal modo potete vedere cosa sta combinando questo signor Ego nella vostra testa.

Sappiamo, naturalmente, che il mantra di Cristo è il migliore per rimuovere tutti i problemi egoistici e che è di grande aiuto. Ma anche quando dite questo mantra dovreste essere in uno stato di grande umiltà: “Chi sono io? Dopo tutto, chi sono? Guarda quante stelle, guarda tutte queste cose magnifiche e, io, chi sono? Cosa ho fatto? Perché devo essere così egoista? Perché dovrei pensare di essere qualcosa di speciale?”

Gli altri vi lusingano anche perché vogliono approfittarsi di voi. Così vi adulano, vi diranno: “Hai fatto una cosa molto grande… Tu sei molto grande!”, e voi gongolate e vi perdete. Siete come scaraventati sotto una pioggia torrenziale e finite in un grande, in una grande fiumana di gente egoista. Se oggi vi guardate intorno, in questi tempi moderni, ognuno è compreso del proprio ego, molto molto compreso. E il modo in cui questo viene fuori sui quotidiani, o su alcune riviste! Sono proprio sbalordita. Io mi sentirei in imbarazzo ad essere lì, perché non è niente altro che una grande espressione del vostro ego. Spingono a fare cose di ogni tipo, ospitano gare di ego, un mucchio di competizioni, concorsi di bellezza…

Tutto questo rende ottusi, e rende la vostra mente così cieca da farvi pensare che questo sia il modo di avere successo. Ma quanto dura il successo? Svanisce in un nulla. Ma il successo in Sahaja Yoga sarà per sempre e ognuno se ne ricorderà. Colui che abbia questo tipo di natura umile sarà ricordato per generazioni. Non ho mai visto una statua eretta a qualcuno che sia stato egoista. Anzi, se ce ne è stata qualcuna, è stata criticata perché rappresentava una persona egoista. Al giorno d’oggi è impossibile: hanno tutti ego, ma non credo che qualcuno canterà qualche inno a persone del genere o erigerà una statua in loro onore.

Nell’intimo del nostro cuore, amiamo la gente umile. Se vogliamo che gli altri ci amino anche noi dovremmo essere molto umili. Non in modo artificioso, ma genuino. Con la comprensione di: “Cosa siamo? Perché mai dovremmo essere presuntuosi? Perché dovremmo cercare di sopraffare e creare problemi agli altri?” Se capite questo, avrete dato piena giustificazione all’incarnazione di Gesù Cristo il Grande.

Molte sono le qualità che Egli ha dimostrato, ma per noi la cosa migliore è il suo passaggio attraverso l’ego a costo della vita. È il più alto messaggio e, per questo, dobbiamo capire che quelli che si danno titoli e meriti sono i più egoisti. Sono rimasta sorpresa di vedere che in Inghilterra gli inglesi sono molto egoisti; l’ho visto anche in altri paesi occidentali, sono molto egoisti, non hanno assolutamente umiltà.

A paragone degli indiani sono persone molto, molto egoiste. Perché? Perché seguono Cristo. Ve lo immaginate? È forse questo il modo di seguire Cristo? Coloro che si chiamano cristiani e quelli che si dichiarano grandi estimatori di Cristo dovrebbero dimostrare nella loro vita quell’umiltà, quella compassione, quell’amore! Non è poi così difficile.

Quindi, specialmente voi occidentali, dovreste cercare di apprendere la cultura sahaj. Nella cultura sahaj, il modo di parlare, di vivere, le relazioni, tutto è molto diverso. Una volta entrata la cultura sahaj nella vostra vita, vi stupirete voi - e si stupiranno gli altri - di come riusciate ad intrattenere rapporti reciproci felici, a occuparvi di qualsiasi cosa così bene.

Il modo migliore di vivere in questo mondo è viverlo da Sahaja Yogi, senza ego, senza condizionamenti, niente. Siete assolutamente liberi da tutti questi orribili attributi e allora vi stupirete di come la gente crederà in voi, di come vi amerà.

Auguro a tutti un Felice Natale (applausi) e ricordate ancora il messaggio di Cristo e la Sua vita.

Che Dio vi benedica.

