Пуджа за Наваратри

Хампстед, Лондон, 17.10.1982 г.

Много значимо е, че днес боготворим Деви в Англия. Както знаете, според Сахаджа Йога Англия е сърцето, където обитава Духът на Шива. И това, че Деви ще бъде почитана, тачена и боготворена в Англия е голяма чест, мисля, за всички Сахаджа йоги. 

Човек трябва да се замисли защо се отдава такова голямо значение на една девица. Защо Девата е почитана така силно. Какви са силите на Богородица? Тя може да носи дете от такава величина, какъвто беше Исус. Можа да създаде Шри Ганеша от собственото Си тяло. Можа да опази невинната динамична сила на Своите деца, които са без его, които не са познали егото. Така че тази велика енергия и сила обитава в личност, която има много пурва пунйа, която е сторила много добрини в предишните си животи, която винаги е разбирала, че непорочността е по-висша енергия от която и да е друга енергия и би спасявала чистотата и непорочността с всички сили, с цялата си грижа. Както знаете, в нашето тяло тя е разположена под формата на Кундалини. Тоест, тя е Девицата. Тя е недокосната. Желанието човек да стане Духа е желание без никакъв дефект – нирмал. Няма никакво петно. Очакването е чисто. Няма никакво друго желание освен да бъде едно с Божественото. Всички други желания са си отишли. 

Много трудно Ми е да говоря по тази тема в западните страни. Неловко е. Не искам никой от вас, мъж или жена, да развива в ума си чувство за вина. Защото, както знаете, това е най-големият недостатък, който впоследствие започва да работи в обратната посока. Това няма да помогне. Но когато разберем, че имаме тези проблем, трябва да се смирим. Не да изпитваме вина, а да бъдем смирени.

Ако не сте смирени, ако сте агресивни и с претенции към това, което сте получили от Сахаджа Йога, ако през цялото време се оплаквате от това, не виждайки какви са собствените ви пунйа (заслуги – б. пр.), тогава какво заслужавате? Вашата Кундалини, независимо от независимо от всичките ви недостатъци, беше издигната. Знаете това. Вие сте благословени. Така че вместо да проявявате да се оплаквате или да сте агресивни, трябва да знаете, че това е огромна услуга към вас. Най-великата – че всичко ви бе простено, че тази велика благословия се изсипа върху вас. И за да стигнете необходимото ниво, трябва да работите много усилено. Не да се чувствате виновни, а да бъдете смирени, да сте благодарни, че въпреки онова, което сте правили, колкото и да сте се разигравали, все пак днес седите като божествата на Бог. Само на вас, само на божествата се разрешава да пиете сомраса, който е чаранамрита – водата, с която е измита Майка. Поставени сте в тази категория. Как бихте могли да имате някакви претенции? Трябва да се смирите, когато видите какви грешки сте направили в миналото. Аз съм с вас, не се чувствайте виновни. Както ви казах, много е объркващо, та се опитайте да се обърнете с лице към себе си. Трябва да се виждаме такива, каквито сме.

Предимство за индийците е, че Кундалини съществува там. Затова каквото и да вършат, винаги осъзнават кое е грешно. За тях добродетелта си е добродетел, независимо дали те са добродетелни. Праведноста си е праведност, независимо че те не са такива. Те знаят, през цялото време осъзнават ако вършат нередни неща. Не казват: „Какво пък толкова?” Нито подлагат на разискване неща, които очевидно са грешни и срещу девствеността, срещу най-висшето, срещу божествеността. Никога не провъзгласяват нещо дяволско, че е Бог. Лицемерни са, да; но през цялото време са наясно, че това са лоши неща. Цялото общество е такова. Защото Кундалини пребивава там.

Когато загубите вашата невинност и непорочност, първото, което ви се случва, е, че ставате егоориентирани и започвате да мислите: „Какво му е лошото?” Вашата шакти (сила – б. р.) е вашата Кундалини, а тя е девственост. Тя е вашата сила. Тя е вашата устойчивост. Вашата невинност е вашата сила. В деня, в който я загубите, сте извършили първородния грях. Затова за нас е много важно да бъдем смирени в това отношение и че трябва да постигнем нещо. Какво? Не царства или някакъв луксозен живот, а място в свещената земя на Шива. 

Шива е прошка, Той прощава на всички. Дори на ракшасите може да бъде простено. Но възможно ли е да им се даде Реализация? Даже на бхутовете може да бъде простено, но може ли да им се даде Реализация? Опрощението е друг въпрос. Един аспект от него е прошката – така че да останат за по-дълъг период, да могат да живеят по-дълго, благодарение на прошката на Шива. И какво от това? Какъв отвратителен живот! Хората, които не са невинни, никога не могат да носят радост. Самите те са нещастни създания и правят всеки друг нещастен.

Арогантността не присъщо на децата качество. Трябва да бъдем като тях. Дори когато не бяхте като тях, ви се даде Реализация. Хубаво. Но сега седите редом с божествата. Дори по-високо от тях. Така че какво е нашето украшение? Това е смирението, простотата. Не да хитрувате, не да сте арогантни, не да тъпчете другите, да се перчите, а пълно отдаване - да отдадете всичките си егоистични качества.

Нека непорочността отново да се роди във вас. От днес нататък всички трябва да дадете обет - днес за нас е денят на Нова година - че ще всички вие отдадете ужасния си характер, доминиращата си природа, желанието си да се налагате, егоистичната си грубост, властолюбието. Не зная каква е ползата от тези неща. Докато не отдадете всичко това, Господарят на целомъдрието, Шри Ганеша, няма да е в състояние да короняса вашата Агнйа чакра. Каквото и да сте правили досега, то трябва да ви доведе до тази точка. Ако миналото ни може да ни даде представата колко смирени да сме един спрямо друг, към всички Сахаджа йоги, колко мили, колко любящи, колко всеобхватни.

Девата не може да възприеме идеи, които не са общовалидни. Не може! Защото Тя по природа е универсална. Целият фанатизъм, целият расизъм, кастизъм, всичко, което безсмислено разделя мъж от мъж, жена от жена, нация от нация, ще свърши веднага, щом станете невинни. Но не можете, няма да станете чрез промиване на мозъци. Разбира се, чрез пробуждането на Кундалини можете. Но за да я поддържате, прогресът ви трябва да е насочен навътре, не навън.

Трябва да търсите своите корени. Тя е Мула, тя е корените на съществото ви. Тя изявява всичките ваши корени. Затова вниманието ви трябва да е насочено към корените ви, а не към вашите израстъци; вече бяхте такива. Застанете лице в лице със себе си и развийте вашите корени сега. Цялото западно общество е без корени, можете да го видите. Изгубили сме корените си. Да се обърнем към този факт като хора от Запада – днес Аз съм с вас. 

Трябва да открием нашите корени. Виждате какво се случва с дърво, останало без корени. Съхне, не дава сянка и накрая се превръща в ужасно сухо, умиращо дърво. Когато умре, пада върху някого. Израстват му бодли. На всички изсъхнали неща им израстват бодли. Както е в пустинята, където растат само тръни. Когато цялото общество стане толкова глупаво, че хората да се мразят едни други, когато стане материалистично, в него няма да растат рози, няма да растат лотоси.

Докато вие сте лотосите на тази страна. Родени сте в калта, да; но сега се завръщате към себе си. Бяхте красиви, бяхте като лотоси. Паднахте в калта, бяхте в калта, но излязохте от нея поради истинската ви природа. После отново станахте лотоси, но няма никакво ухание. Човек не може да разбере лотос без ухание. Лотосът трябва да ухае. Уханието, което ще надделее над нечистотията на тази кал. Вие трябва да израснете много повече отколкото индийците могат.

И напротив, човешката арогантност Ме удивлява. Започват да се оплакват от това, оплакват се от онова, от трето.  Какво мислят за себе си тези хора? Кои сте вие? Така е, защото корените не са развити. Щом ги развиете, смирението веднага ще започне да навлиза във вашия характер. Съществува изкуствено смирение, не от сърцето. То ще дойде само когато станете целомъдрени, когато станете невинни.

Невинност не означава само морал, не само това. Мнозина си мислят, че ако са морални... Не. Невинност означава също нематериалистично отношение. За хората килимът е по-важен от децата им. От сутрин до вечер изричат грубости, само за да спасят няколко глупави неща, които ще бъдат изоставени тук завинаги. Материализмът е бич. Той е този, който удря по вас и по вашата невинност. Ако материализъм означава да правите неща, които да носят щастие на другите, да ги подарявате, той е като чаша, носеща нектар. Ако материализмът е чашата, която дава нектара на любовта, тогава всичко е наред. Но не ядете чашата, нали? За Мен материализмът е все едно хората да ядат чашата, вместо да пият нектара. Чашата по-важна ли е от нектара? Да предположим, че има златна чаша пълна с отрова. Ще изпиете ли отровата, понеже е поставена в златна чаша? Ако го направите, разбира се, ще смятам, че златото е по-ценно от вас. Дали някой съзнателно ще изпие отровата, само защото е в златна чаша? Няма никакъв разум в това. Изобщо не е разумно. Основен фактор в икономиката е, че материалните неща не могат да ви донесат щастие.

В живота си съм установила, че всяко материално нещо може да ви донесе огромна радост, само когато можете да го дадете на друг. Винаги е така, виждала съм го. Аз се наслаждавам на даването много повече, отколкото на получаването. Имам предвид да опитате, понякога, да давате и вижте колко щастливи ще се почувствате. Разбира се, това не бива да се прави, защото вие искате да се отървете от него (от материализма – б. р.). Всъщност материята е направена, може би, само за това. Защото каквото и да притежавате – даже в най-фината му форма - то всячески е само главоболия. Всяка собственост е като да бъдете обсебени. Това е робство. Спъва вашата свобода да израствате. Но тези неща вървят ръка за ръка.

Зная, хората Ме питат защо богаташите са такива скъперници, защо са толкова стиснати. Не могат да го разберат, знаете. За едно пени, ако толкова им е скъпо, ще подпалят цяла Англия. Непрекъснато единственото нещо, което чувате, е, че с еди-колко си процента се е повишило едно или друго и хората са готови да правят стачки заради това. Не разбирам как водите сметка за всичко това. Ако някой Ме попита колко струва захарта тук и колко - там, ще зная само, че на едното място е по-евтино отколкото на другото. Така е, защото съм невинна. Винаги купувам на абсолютно най-ниска цена - забелязала съм го - винаги най-изгодното. Невинността Ме води на места, където има най-евтини стоки и получавам максимум радост, защото мога да я дам. Знам как да я дам.

Затова, бих казала, поради действителната сила на вашия Дух, който е невинност и чистота, сте загубили чувството си за радост. Вие сте унищожители на радостта. От сутрин до вечер убивате един в друг радостта, казвайки грубо каквото ви дойде на езика.

Държах ръцете си една в друга, защото знаех, че може и да се разстроите малко. Така че Аз просто го пазех, за да не се обезпокои умът ви твърде много. Много внимателно държах в дланите си вашето сърце, за да го запазя там, та да не се почувствате наранени. Това, което казах, не е грубо, но е истина, която е болезнена. Все пак го държах в дланите си, внимателно, за да не се почувствате зле. А за да бъде наранен някой, е достатъчно само да си отворите устата. Човек не разбира колко вълни на омраза създавате в себе си.

На Мен двадесет и четири часа не са Ми достатъчни да обичам хората. Ще стана на 60 години, но не мисля, че за тези 60 години съм успяла да обичам хората толкова много, колкото съм искала. Потокът е толкова огромен, че тялото Ми страда и понякога се проклинам защо Ми е да нося толкова голям товар от любов в себе си. Малко се вълнувам преди пуджа. Знаете какво се случва с Мен. Потръпвам, когато Ме каните за пуджа: „Какво ще стане сега?” После някой ще Ме попита: „Майко, не попихме ли Вашите вибрации?” Очевидно е, но не искам да ви го кажа. Защото ако кажа, вашата Вишудхи чакра отново ще блокира. И ще поемете по-малко.

Много деликатна е работата, която трябва да върша. Ви вече сте наранени, защото сте се самонаранили. Никой друг не може да ви нарани така, много хубавичко сами сте се наранили, много хубаво. Опитали сте по всякакъв начин да се нараните. И поради раните, вината се е вмъкнала във вас и вие наранявате другите. Толкова е просто. Затова не се наранявайте, няма никаква нужда от това. Но помнете, че изобщо не ни е работа да нараняваме другите. Трябва да сте благи. Трябва да бъдете мили.

Има и психолози, които напират да ви обясняват вашата грубост - че волята ви трябва да е силна, че ако не говорите по-категорично, другите ще се възползват от това. Кой може да се възползва от западняците?! Това е абсурд, пълен абсурд! Абсурдно е тези, които са проявявали несправедливост по целия свят, да говорят подобни неща. Абсурдно е. Не разбирам как могат да дават такова обяснение.

Но настъпи времето и вие сте тези, които с поведението си ще променят намерението на Бог. Гневеният Бог! Вие ще Му доставите удоволствие. Кажете Ми, кой в днешния западен свят ще го заслужи? Вие сте избраните за това, специално подготвените да създадете една нова област, в която Божеството на състраданието да бъде пробудено за останалите хора.

Видяхте какво се случи при разпространението на Сахаджа Йога поради тази арогантност. Имахме програма, на която дойдоха – да речем - хиляда човека, а на следващата сбирка дойдоха само трима. Това е типично. Прекарах по-голяма част от ценното си време в тази страна и въобще на Запад. Въпреки това понякога арогантността Ме смайва. Арогантността един спрямо друг, даже понякога спрямо Мен. Не се сещам друг да е бил така арогантен към Мен, както те. Начина, по който Ми говорят, по който се държат с Мен. Просто не разбирам как е възможно да са такива. Може да се случи по всякакъв начин, навсякъде, по всяко време. Особено жените. Удивена съм! 

Отидох в Белгия и открих, че белгийските домакини са по-лоши дори от английските. Ужасни са! Ужасяващи жени! О, просто са непоносими. Абсолютно. Човек не знае как да се отнася с тях, ужасно е. Държат цялото домакинство под свой контрол. Не зная как го правят. Няма никакво... Толкова са егоориентирани. Удивена съм! Но ако отидете в Америка, американките са... леле. Те са амазонки. Ужас! Човек просто не разбира. Няма никаква любов, никаква обич, нищо! Показност и непрекъснати разговори за материалните им неща. Абсолютни сухи пръчки, казвам ви. И искат Реализация, искат да са велики, искат това и онова. Не зная какво са те.

Днес е специален ден на целомъдрието. Наистина храня големи надежди специално за жените от тази страна. Тук мъжете изобщо не говорят. Обаче в Белгия е още по-зле - там мъжете не проронват и дума. Не могат да говорят, бедничките просто са замлъкнали. Не говорят, задушени са, напълно са задушени от жените, повярвайте Ми. Ужас! Какво ще стане с държава, в която мъжете мълчат, а жените говорят! Нека признаем, че е ужасяващо. Какво са постигнали жените там? В Индия поне министър-председателят е жена. А те какви са? За нищо не ги бива, безполезни са, само мият приборите вкъщи и се перчат. Просто не разбирам. До каква ли саможертва могат да стигнат?

Жената е позната със саможертвите, които прави. Предизвикателство е за всички вас, жени, които сте реализирани, да се смирите. Качеството ви не може да се подобри, докато не се смирите. За всяко нещо се налагате. Защо? Невъзможно е да боготворим Деви, ако сме арогантни и толкова задушаващи.

Деви е семпла жена. Изключително семпла. Не разбира какви са вашите планове, какво е толкова важно и пр. Нейната значимост е в непорочността й – Тя знае и няма да позволи на никого да Я докосне. Непорочността е Нейното притежание, Нейното богатство, Нейното величие. А Тя е смирена, защото не се страхува от никого. Не е агресивна. Но и никому не позволява да бъде агресивен, никой не дръзва да се отнася агресивно към една истинска Девица.

В Сахаджа Йога сега е обърната нова страница. Трябва да предупредя всички ви за това. Не си позволявайте много-много своеволия в Сахаджа Йога. Не сте ничии длъжници, освен на себе си. Внимавайте! Винаги се отнасяйте сериозно към Моите предупреждения. Сега всички трябва да се справите много добре. Не само правенето на Моя пуджа ще ви помогне, само това мога да ви кажа. Сега е по-добре да боготворите себе си. Трябва да боготворите всички божества в себе си. Да ги пречистите.

На първо място са богът и богинята на смирението, на невинността, на простотата. Тях боготворете. Докато не започнете да ги боготворите, не можете да вървите напред, няма да бъдете закриляни.

Отново ви казвам, че е отворена нова страница. Не си позволявайте своеволия спрямо Сахаджа Йога. Тя е изсипала всичките благословии върху вас. Видяхте светлината на деня, но бъдете готови за нощта. Никой не бива да се опитва да своеволничи. Опитвайте се да се подобрите. Без повече оплаквания. Ако не можете да живеете в такъв ашрам, по-добре излезте от него. Той не е за ваше удобство. Никой не се нуждае от вас. Сериозно ви говоря. Никой няма нужда от вас. Вие трябва да имате потребност от себе си. Ако сте търсачи, ако искате да откриете корените си, всичко е на ваше разположение. Но трябва да сте смирени и да стигнете до корените, не с арогантност.

Трябва да разберем защо не напредваме. Всъщност арогантността идва при хора, на които им липсва увереност в себе си. Себеувереността е разклатена при хора, чието Себе не се изявява. Позволете на вашето Себе да се прояви. Когато Себето не се проявява, си навличате всякакви проблеми, а след това се оплаквате. В действителност проблемът лежи във вас. Бог е този, който трябва да се оплаква. Помислете върху това. Той е този, който е създал вселената, който е създал всички вас с толкова любов и състрадание, който ви е дал всичко под Слънцето, а също и вашата реализация, дал ви е светлина, дал ви е всичко, което може да се даде. А вие се оплаквате от Него? Не бива да го правите. Оплаквайте се от себе си: „Не съм наред, трябва да се оправя.” Оплачете се от това. Обърнете се с лице към себе си.

Например когато децата се обърнат към огледалото, казват: „Това е някой друг.” А ние вярваме. Те никога не се отъждествяват със собственото си отражение, което виждат. Идентифицират се с образа, който всъщност са. Не си създават измислени образи и не се занимават с образи, които ги карат да се чувстват егоориентирани. Живеят с реалността такава, каквато е. Така са устроени.

Така е и при фотоапарата. Ако снимате при светлина, която е с някакъв цвят, снимката ще бъде по-различна. Ако примерно съм облечена в червено, а снимате при синя светлина, възможно е дрехата да изглежда зелена. Но човешкото око винаги ще вижда това, което е. Няма да види нещо недействително. Камерата може да прави всякакви неща. Може да отстрани нечия глава от фотоса и да монтира друга. Такива трикове са възможни с камерата, но не и с човешкото око. Каквото и да виждате, то е такова, каквото е. Разбира се, ако сте пияни, това е друг въпрос. Говоря за нормални обстоятелства. При нормални обстоятелства виждате точно това, което съществува. Но ако сте егоориентирани, никога няма да се видите такива, каквито сте. Ще виждате нещо преувеличено. Ще се мислите за царе на небесата. Можете да виждате нещата такива, каквито ги искате. Това е въображение. Ако насочите въображението си по този начин, можете да се видите всякакви. Което е фалшиво, абсолютен фалш.

Вие сте вашето Себе и трябва да се виждате като Себето, като Духа. А Духът е универсално същество. Той е невинността, той е Деви във вас. Уважавайте, уважавайте тази част от вас, която е Деви и която все още съществува. Защото ако не беше налице, никога не бих могла да ви дам Реализация. Въпреки всичките атаки, тя все още съществува. Бъдете сигурни в това. Ако не съществуваше във вас, не бихте могли да получите своята Реализация.

Мнозина се гордеят: „О, Майко, знаете ли, нищо не чувствам. Това е нищо.” Трябва да се засрамите или поне да почувствате, че пропускате нещо. Поне да усетите, че пропускате нещо, че нещо не е наред и би трябвало да се поправите. Поне помислете така: “Трябва да се оправя, не съм наред.” Но в действителност става обратното – „Не, не. Нищо не почувствах. О! Не почувствах нищо от това, което се очаква да усетя!”

И така, мъдростта. Мъдростта е невинност. Пълната, завършена мъдрост откривате сред селяните или при най-обикновените хора. Те изобщо не планират. Опитайте се да се отнесете към тях като към глупаци и ще видите, че накрая ще си кажете: “Какъв голям глупак съм!” Опитайте това с някои простовати хора, които са много семпли и всъщност живеят в единение с Майката Земя. Ще видите, че всички така наречени интелектуалци, ако се опитат да подведат такъв човек, половин час по-късно тези „професори” и „магистри” ще открият, че са най-големите глупаци, родени някога. Има една много често употребявана поговорка на санскрит: „Видйа винайе на шобате - Познанието се украсява само чрез смирение”. Ако някой е образован, трябва да е и смирен. Ако не е смирен, това означава, че изобщо не е образован, в никакъв случай.

Не зная дали съм ви разказвала историята за един сляп светец, който медитирал. Царят приближил към него и го попитал: „Има ли други хора тук наоколо?” Светецът отговорил: „Да, царю. Седни. Видях твоя слуга да влиза, след това твоя министър, а след това и премиера. Сега и ти влезе.” Царят попитал: „Ти си сляп. Откъде знаеш това? Чрез медитацията ли?” Светецът отговорил: „Чрез здравия разум.” - “Какъв е този здрав разум?” Последвал отговор: „Първо влезе слугата ти и рече: Какво седиш тук, измамнико, и си губиш времето?! - Изрече две-три обиди по мой адрес, използвайки лош език, и ме попита дали съм виждал някого. Отговорих му, че не съм. След това влезе министърът. Не ме обиди, а само зададе въпрос. След това влезе премиерът. Той се обърна към мен с “господине”. (Шри Матаджи: Вероятно е бил англичанин. Ще трябва да е казал и благодаря!) След това влязъл царят, а светецът му казал: “Ти си изключително смирен. Първо докосна нозете ми, седна на Майка Земя, изчака да те попитам какво желаеш и по много смирен начин ме попита дали има други хора наоколо. Понеже съм сляп, ти не каза нещо, което да ме засегне. Попита много смирено. Но произнесе първо поне 108 имена на гуруто, преди да ми зададеш този въпрос. Така разбрах, че си най-образованият и най-смиреният и затова би трябвало да си царят.” А иначе в онези дни поне никога не сме имали царе или премиери, които да са звезди-актьори. Дори публиката беше толкова невинна, че не би възприела такава глупост. Такава беше разликата. 

От тази история трябва да си направим извода, че колкото по-добре сме усвоили Видйа, техниката на Сахаджа Йога, толкова по-смирени трябва да бъдем. Това е нашето украшение, нашият сертификат. Това е пътеката, която води към всяко човешко същество. Това е начинът, по който можем да се доближим до другите търсачи. Да бъдем смирени, да изнамерим начин да бъдем смирени. Това е ключът към нирмала видйа – как да бъдете смирен. Поради смирението си никога няма да кажете: „Това е моята баня, моят плод, моята храна. – или - Това е моята маса, моята чаша.” 

Невинността ви дава силата да се наслаждавате на всичко наоколо. Що се отнася до Мен, понякога трябва да се храня с бхутове, а друг път трябва да ям бхутове! Не само да се храня при тях, но и да ги ям. Това е най-лошата част. Така че и вие не бива да обръщате внимание ако наоколо има хора с бхутове. Ако са арогантни, опитайте се да направите бандан за тях, опитайте се да ги контролирате с всичките такива методи. Но ако си мислите, че можете да се справите с тях като спорите, трябва да знаете, че това е невъзможно. Затова приложете нирмала видйа, която е миелинова обвивка от вибрации. Както всеки нерв има миелинова обвивка, така смирението е вашата миелинова обвивка. Ако не сте смирени, ще загубите битката. Ако сте смирени, ще я спечелите. Тогава всичко ще се превърне в шега за вас, в абсолютна шега. Ако сте смирени, можете да видите глупака, бхутовете и всичките арогантни личности като клоуни в този театър.

Опитайте се да бъдете смирени спрямо себе си и спрямо Мен. Към Мен е много важно. Трябва да разберете, че това е едно от условията, които Христос постави пред вас – да внимавате. В отношенията ви с Мен в никакъв случай не желая да сте груби, защото не бих могла да помогна. Докато сте смирени спрямо Мен, всичко е Моя грижа. Когато сте груби към Мен, тогава някой друг  - а те са хиляди - ще вземе нещата в свои ръце и тогава не Ме обвинявайте. Вие сте Ми протежета, под Моя закрила сте. Да речем, че се опитвате да направите дупки в покрива, а след това казвате, че валяло вътре. Какво може да се направи? Искам да кажа, че вече сте направили дупки в покрива, който трябваше да ви пази, а сега дъждът влиза вътре. Ако после очаквате покривът да продължава да ви пази от дъжда,  трябва да ви кажа, че ви липсва интелигентност. Ето това е.

Така че това е другото предупреждение. Много е неловко, но явно днешният ден е ден на неудобството. Тъй като Деви винаги е в неловко положение, Тя е свенлива личност. Трябва да бъде свенлива. Неудобно Й е да казва неща, каквито не желае да казва. Разбира се, това е много мило. Дори тук се чувства неловко. За Нея е ужасно да изрича грубости.

И така, нека боготворим непорочността вътре в самите нас. Нека да се издигнем до това ниво. Да вградим сияйния диамант на нашата непорочност, установявайки смирението в нас. На другите може да се ядосвате, но не и на Сахаджа йогите. Не и на Мен. Даже и на другите – само ако е наложително. Но ако се карате помежду си, а говорите на хората за Сахаджа Йога, никой няма да ви повярва.

Ето защо днес е денят, в който Деви, Гаури седна да боготвори Шива. Тя сътвори Шивалинга и докато седеше, поставяше своя синдур върху него, казвайки на Шива: “Грижи се за това, което е знак за моята връзка с теб. Оставям го на теб, за да се грижиш за него. Грижи се за мен. Отдавам се на теб.” Ето как Гаури, вашата Кундалини, предоставя всичко на Духа – „Грижи се за тази връзка. Забравих всичко останало. Оставям я в ръцете ти. Издигни ме. Ти ме извиси. Забравих всичко, което бях преди. От всичко се отърсих. Нямам други желания, но само ме издигни по-високо и по-високо. Направи ме едно с теб. Останалото не е важно. Всички други проявления, желания отпаднаха. Сега съм абсолютно отдадена на теб, о мой Дух. Издигай ме все по-високо. По-високо и по-високо, далече от всички неща, които не са Духът. Направи ме изцяло Духа, пълния Дух.”

Забравете всичко предишно. Това издигане, този възход се превръща в бързо пътуване, в много бързо издигане. Можете да го постигнете само като се опитате в този и във всеки друг момент да се откажете от всичко, което не е Духът. Трябва да се откажете от всичко, което върви срещу Духа. И това е чистото желание. Ето това е Кундалини, това е Девата – да бъдете абсолютно едно с Духа. Всичко останало няма значение, няма стойност.

Това издигане... Каквото и да притежавате, за когото и да сте женени, където и да работите, каквото и да е положението ви, която и да е страната ви, вие сте Духът. И ако сте издигнати високо, ще обитавате красивото Царство на Бог, където цялата грозота отпада. Както когато лотосът се разтвори, всичката кал пада, напълно. По същия начин нека Моите деца станат благоуханни, красиви дарове за Садашива.

Нека Бог да ви благослови.

Въпрос: Истината отвъд сетивните възприятия ли е?

Шри Матаджи: Да, абсолютно. Понеже ако онова, което възприемаме чрез нашите сетива, беше истина, тогава нямаше да е необходимо да търсим повече каквото и да е. Каквото и да възприемаме чрез сетивата си, то е очевидно, материално, не е финото. Това, което е зад грубото, не можем да възприемем. Например, не можем да кажем как да направим един атом. Не можем да кажем как амебата е превърната в човешко същество. И една маймуна не можем да превърнем в човешко същество, нали, чрез нашите сетивни възприятия? Чрез способността да възприемаме чрез сетивата си, не можем да направим нещо фино, което е зад грубото. Така че не можете да възприемете истината чрез вашите сетива.

Но след като веднъж я приемете, вече можете да я усещате чрез сетивата си. Това е вторият момент.
