Puja di Natale (riassunto), India, 1997.

Stavo parlando in hindi di Cristo e di quale fosse il suo Potere: il suo Potere era un potere d’amore, e non di collera. Egli è Colui che ha attraversato l’Agnya Chakra, che è il centro più difficile da superare. Chi ha ego non se ne rende mai conto, e a causa di quest’ego fa molte cose senza senso. Alcuni, senza consultarmi, hanno fatto delle cose sbagliate (organizzazioni parallele a Sahaja Yoga, ndt) sia a Delhi che in Russia, cose davvero distruttive per Sahaja Yoga. Queste persone non si rendono conto che quello che hanno fatto è un crimine che, secondo tutte le leggi divine, andrebbe punito. Se volete fare cose rilevanti, cose del genere, dovete dirmelo prima di agire, dovete consultarmi, parlare con me perché io so quello che sta succedendo, vedo tutti i retroscena: se qualcuno vi vuole derubare, voi non ve ne rendete conto, ma io sì. Se aveste visto l’inganno implicito della situazione avreste chiesto: “Madre che cosa dobbiamo fare?”

Almeno consultatemi! Questa è una tra le cose più gravi che ora abbiamo tra i Sahaja Yogi: l’ego sottile. Per esempio certe volte è molto pericoloso assegnare il compito di leader a qualcuno perché poi, a causa della moglie, sviluppa l’ego. E’ molto difficile! Dei leader possono distruggere completamente Sahaja Yoga. Ogni cosa è possibile. Quindi prima di fare cose rilevanti, prima assumere iniziative importanti dovete consultarmi. Io sono ancora in vita! Potete chiedermi consiglio, potete scrivermi, potete telefonarmi. Sono qui proprio per consigliarvi e guidarvi, e voi da parte vostra dovete sviluppare equilibrio ed amore. Ed è solo attraverso il Paramchaitanya, attraverso questo Potere Onnipervadente dell’Amore Divino, che potete sviluppare la giusta discriminazione ed altri grandi poteri. Per esempio quando qualcuno mi telefona, immediatamente io so cosa c’è che non va in quella persona. Non vi sto dicendo che potete diventare come me, ma per lo meno potete usare le vibrazioni per discernere. E poi controllate il vostro stato vibratorio, controllate da quali energie siete attraversati: mettete un foglio di carta sul palmo delle mani e guardate se le mani tremano davanti alla mia foto.

Non potete andare avanti con questo ego. Perché siete venuti in Sahaja Yoga? Non di certo per diventare un qualche speciale tipo di leader o di re. Siete venuti per diventare grandi Guru. Nella canzone che avete prima cantato mi chiedete il Guru-pada, cioè la stabilità del principio del Guru: per ottenerla dovete essere dei veri Sahaja Yogi, naturalmente umili. Dovete sviluppare un’umiltà spontanea e un equilibrio naturale e spontaneo, perché questo è ciò che Cristo ci ha insegnato. Non credo che ai tempi del Cristo la gente avesse molto ego, piuttosto credo che l’ego sia un regalo dei tempi moderni. C’è gente che permette al proprio ego di gonfiarsi per ogni minima cosa. Ad esempio una volta ho incontrato una donna che aveva un grosso ego e ho chiesto a mia figlia cosa mai quella donna sapesse fare di tanto importante. Mia figlia mi rispose: “Mamma, sa costruire bambole” Per questo aveva tanto ego! E invece, cosa c’è di più grande dell’essere un buon Sahaja Yogi? Si può essere re, si può essere ministri (che del resto ora stanno andando tutti in prigione) ma l’origine o la posizione sociale non sono importanti. Chi sono queste persone al vostro confronto? Ciò che vi distinguerà da loro sarà proprio l’assenza totale di ego.

Alcune persone cercano di combattere il proprio ego usando di continuo lo shoe-beating e rituali di ogni tipo. Ma questo viene fatto con la mente e tutto quello che fate con la mente produce solamente ego. Queste persone diventano degli asceti e sono in realtà grandissimi egoisti. Hitler era il più grande asceta. L’ascetismo vi porta ad essere come Hitler e se volete tanto diventare degli Hitler allora potete diventare degli asceti. Ma in Sahaja Yoga non è assolutamente permessa alcuna pratica ascetica. Dovete essere persone amorevoli, compassionevoli, gentili e allo stesso tempo disciplinate. Devo dirvelo perché certe volte, quando amate, andate oltre i limiti perché non avete la disciplina propria di Sahaja Yoga: amare non significa diventare dei Giulietta e Romeo. Dovete raggiungere l’equilibrio attraverso l’auto-disciplina; senza disciplina non potrete mai essere dei buoni Sahaja Yogi. Dobbiamo imparare queste cose dalla vita del Cristo e assorbire tutti questi suoi insegnamenti, altrimenti non saremo mai dei bravi Sahaja Yogi, ma avremo una natura ritualistica, collerica e avara.

Qualcuno mi chiede: “Madre posso avere un prezzo ridotto?” Ma Sahaja Yoga non è un business!! “Se dimezza il prezzo molte più persone verranno al tour!” Ma io non sono interessata ai vostri soldi. Sto usando i vostri soldi, ed anche i miei ovviamente, per costruire edifici che servono a voi. Abbiamo poi acquistato molte proprietà, l’ospedale a Washi, la scuola, due ashram a Delhi e vari terreni. E ora i Sahaja Yogi di Puna vogliono che io acquisti un terreno e costruisca un ashram, ma loro non vogliono contribuire neanche con un penny, e così ora sono conosciuti come persone tra le più avare e miserabili. Addirittura pretendono che io paghi per il loro ashram, dove loro possano andare a suonare e cantare bajans per far vedere che bravi musicisti sono. Sono delle persone davvero molto avare!

Gli avari non sanno amare perché apprezzano solo i soldi; gli egoisti non potranno mai amare perché amano solo il potere di comandare e dominare. Magari credono di lavorare per Sahaja Yoga, ma non è così. La persona che non comprende che cosa c’è da fare su se stessa, sul proprio ego, non sarà mai d'aiuto a Sahaja Yoga.

Guardate il Cristo! Egli è nato in un posto molto umile. Ma era un Re. Ha vissuto con i poveri e ha cercato di salvarli; ha curato così tanti lebbrosi e malati: ci sono state ventuno persone curate da lui!

In Sahaja Yoga non so quante migliaia di persone ho curato e salvato; ma la cosa importante da capire è che quando curate qualcuno, dovete aver anche consapevolezza che non siete voi ad agire, ma il Potere Divino. Voi non fate nulla. Quando io faccio qualcosa, mi sento come se non stessi facendo niente, poiché sono Nishkria – al di là di ogni azione. Ma non sono pigra! Dovete essere attivi ma l’azione deve provenire dal Potere Divino di Amore. Dovete estendere le vostre braccia per amore: estendete le vostre braccia e tutto ciò che avete, la casa, la macchina, il denaro, estendete tutto per amore! Se vostra moglie non permette ai Sahaja Yogi di frequentare la vostra casa, potete mandarla fuori, non mi interessa; insegnatele ad essere ospitale e gentile. Ovviamente lo stesso trattamento vale anche per i mariti. Dovete essere amorevoli, dovete essere gentili, dovete essere generosi e dolci con gli altri.

Cristo è andato in collera e si è arrabbiato solamente una volta e ne aveva pieno diritto, quando ha visto dei mercanti vendere nel tempio di Dio. La stessa cosa accade qui a Ganapatipule con tutti questi mercanti qua fuori; ma se voi non andaste a comprare, la smetterebbero Siete quindi voi che li incitate con la vostra abitudine a comprare.

Ovunque va, la gente deve comprare! E nemmeno si accorge della bellezza della natura che hanno intorno. Ho visitato molti paesi con mio marito, sono andata a vedere molti bei posti, molti bei musei, ma di solito non andavo in giro a far compere. Ora però ho così tanti bambini in tutto il mondo… che le devo fare per forza !

Non tutti i luoghi sono adatti per fare acquisti e infatti qui a Ganapatipule non è proprio il caso di mettersi a comprare alcunché, perché siete qui per crescere spiritualmente. Incoraggiate questa gente di fare soldi alle vostre spalle, mentre siete venuti qui per il Divino, per adorarlo e venerarlo.

Vicino ad un tempio dedicato a Mahalakshmi ci sono dei negozianti che vendono delle piccole ghirlande di fiori da mettere sui capelli e tutte le donne le comprano per offrirle alla Devi. Tanta gente scioccamente acquista queste ghirlande, le dà al bramino del tempio che a sua volta le rivende ai negozianti. Non so quante volte ogni ghirlanda venga acquistata e rivenduta, ma tutto questo accade a causa della stupidità della gente, che le compra. Se si vuole offrire qualcosa bisogna comprarla fuori, lontano dal tempio o, meglio ancora, nel luogo di provenienza. Tutti voi avete fatto sicuramente scalo a Delhi o a Bombay: avreste dovuto fare lì i vostri acquisti e non qui a Ganapatipule, che è un posto sacro.

Ecco perché Gesù Cristo è andato in collera ed ha percosso tutti quelli che stavano vendendo vicino alla chiesa. Ora, infatti, lì non c’è nessun venditore dentro il tempio e tutti quelli che vogliono vendere si trovano fuori.

Poi c’è un’altra storia che mi fa ridere: la chiesa cattolica ha questo vino che chiama benedetto. Ma vi rendete conto? La vera storia è questa: il Cristo andò ad un matrimonio ed essi non avevano più ‘vino’. La parola ‘vino’ in ebraico antico significa semplicemente ‘succo di uva’ e non ‘succo di uva fermentato’. Il Cristo trasformò l’acqua in questo succo di uva non fermentato; non è possibile trasformare l’acqua in qualcosa di fermentato che poi puzza e più puzza più si crede sia migliore. Ma i cattolici hanno male interpretato questo episodio dicendo che dobbiamo bere alcool. In realtà, Gesù non ha mai detto nulla del genere, Egli ha semplicemente trasformato l’acqua in succo di uva.

In Italia, una volta sono stata invitata ad un incontro pubblico da un giornalista (Romano Battaglia, ndt) che in privato, prima di cominciare, mi chiese: “Madre, per prima cosa mi dia la realizzazione!” Mentre eravamo a tavola ho preso un bicchiere con dell’acqua, vi ho messo le dita dentro e gli ho detto: “Prego, ora beva!” E lui ha osservato: “Ma ha sapore di vino!” Ho risposto: “Questo è ciò che ha fatto il Cristo.” Quel giornalista ha poi ottenuto la realizzazione del sé. In maniera spontanea non è possibile trasformare dell’acqua in vino, perché dovrebbe seguire un processo di fermentazione. Ma tutti ora bevono alcool senza motivo: se c’è un funerale si beve vino; se c’è una nascita, si beve ugualmente vino e questo perché ormai la gente non si sente normale se non beve alcool. Invece tutti coloro che hanno ricevuto la realizzazione del sé, perdono tutte queste stupide abitudini legate al bere, e dell’alcool non sopportano più neppure l’odore perché la loro attenzione è diventata pura, cioè è rivolta verso qualcosa di più elevato.

Ciò accade grazie alla trasformazione interiore di cui tutti hanno parlato, da Cristo a Maometto. Eppure certe volte voi, persino dopo aver ricevuto questa trasformazione, non volete diventare quello che dovreste diventare, quello per cui siete venuti qui. Resterete indietro, perché c’è una grande trasformazione in atto, nella quale avrà luogo anche la vostra trasformazione evolutiva. È in pieno svolgimento un grande passaggio evolutivo. Quelli che non ne saranno parte saranno lasciati indietro. Come è stato detto, questo è l’Ultimo Giudizio e tutti voi sarete giudicati e potreste rimanere indietro, potreste non riuscire a tenere il passo con coloro che stanno salendo, potreste cadrete in basso con tutto il vostro peso.

Quindi dovete risvegliare dentro di voi tutte queste qualità, se volete davvero capire il Cristo. Se siete di natura collerica andate a shoebittare, ma se non lo siete allora non è necessario. La cosa più importante è fare introspezione, vedere la propria attitudine, la propria natura e poi agire di conseguenza, perché il semplice ritualismo in Sahaja Yoga non è ammesso.

Vorrei che tutti i miei bambini fossero estremamente amorevoli e collettivi, che non criticassero nessuno, né parlassero dietro le spalle di nessuno, né facessero la spia: se c’è qualcosa che non va devono dirlo a me, perché io so giudicare. Voi non siete in grado di ‘misurare’ nessuno, perché non avete alcuno strumento per farlo. Se vi comportate così, sarete tagliati fuori a causa del vostro ego. Non potete permettervi di condannare nessuno senza dirlo a me. Quindi non vi preoccupate di disturbarmi, ma chiedetemi piuttosto cosa fare. Io vi conosco tutti, forse non aver incontrato di persona qualcuno, ma posso sentire le sue vibrazioni. Potete scrivermi. Molte persone mi telefonano…ma non è il caso. Scrivetemi. Io leggo ogni lettera che mi spedite. Certo, a volte mi arrivano delle lettere davvero assurde, senza senso, che servono solamente a farmi perdere tempo. Mi dovete scrivere per delle cose serie e importanti e non solo per i vostri problemi familiari. Delle volte mi spediscono delle lettere davvero strane: “Madre, io non ho più soldi e dipendo da te per i soldi, quindi per favore spediscimi dei soldi”. Potete chiedere cose come queste davanti alla mia foto e se siete dei buoni Sahaja Yogi non dovrete preoccuparvi dei soldi, perché la situazione si può risolvere.

O ancora: “Madre, non ho figli e vorrei averne uno. Che cosa devo fare?” Chiedete piuttosto... a quelli che li hanno, cos’è aver figli, sentirete che vi diranno! comunque sì, molti hanno avuto bambini dopo essere entrati in Sahaja Yoga, bisogna però anche meritarseli. Molte persone sono state curate e ci sono stati così tanti miracoli! Ma non significa affatto che siete stati voi a farli.

Non cadete nella trappola dell’ego. È questo quel che di peggio può capitarvi, è questa la cosa più pericolosa. Se distruggete Sahaja Yoga, distruggete voi stessi. Quindi, oggi, voglio che tutti voi promettiate di cuore – mettete la mano sul vostro cuore: “Madre, promettiamo di amare e di diffondere il tuo amore in tutto il mondo, donando la realizzazione a tutti. Promettiamo di non essere collerici ed irascibili e di non lasciarci andare al mero rituale, ma ci arrendiamo semplicemente a Te, e a Te arrendiamo il nostro ego” Semplice! Arrendete il vostro ego a me e tutti i vostri problemi saranno risolti. Finché mantenete il vostro ego, il Potere Divino non può aiutarvi e potrete fare qualunque cosa, ma non sarete connessi, vi mancherà la connessione con il Divino e vi mancherà la connessione con il Cristo.

Per stabilizzare la presenza del Cristo, prima di tutto dovete manifestare amore, ma non solamente verso vostra moglie, vostro figlio o la vostra casa. Dovete amare tutti e rendere tutti contenti. Ecco perché amo tanto la musica! Attraverso la musica si diffondono vibrazioni; questo è un ottimo mezzo per far fluire vibrazioni di amore. I musicisti devono essere persone profondamente amorevoli, non colleriche, che non ricercano l’esibizione personale, e senza ego, perché non devono aver troppa cura di se stessi. Tutto ciò accadrà facilmente se vi accorgete di quanto sia davvero potente questo Potere Divino. Non c’è dubbio che si tratti di Amore; non c’è dubbio che questa sia la Verità; non c’è dubbio che, se vi tirate fuori da tutto questo, verrete completamente assaliti dalla negatività e sarete finiti.

Si tratta di un Potere assolutamente efficiente e determinante e questo Potere lo avete dentro di voi.

Grazie al Cristo che si è crocifisso, che ha sacrificato il suo corpo, aprendo così l’Agnya Chakra, oggi è possibile avere Sahaja Yoga. Ma nell’area dell’Agnya Chakra abbiamo anche il Buddha e Mahavira, insieme al Cristo. Essi hanno dovuto fare molta tapasia (penitenza), ma voi non siete tenuti a fare nulla di tutto questo ora, perché i loro sacrifici sono serviti anche per voi. Avete visto i musicisti di ieri sera? Hanno imparato a suonare in soli tre mesi ed in così poco tempo hanno acquisito davvero molto, mentre in passato i musicisti che volevano imparare la musica indiana dovevano sottoporsi a delle vere e proprie tapas, praticare per anni ed anni sotto la severa disciplina imposta dal loro maestro. Ora, grazie al Paramchaitanya, tutto questo non è più necessario. Attraverso il Potere risvegliato dentro di voi diventate tutt’uno con il Divino, e questo Potere Divino vi può trasformare radicalmente, al punto che in soli due o tre mesi imparate a fare quello che volete. Una volta, a Puna, dei Sahaja Yogi occidentali hanno suonato e cantato molto bene, ed erano presenti anche dei musicisti indiani professionisti; tutti sono rimasti molto sorpresi, non solamente della musica ben suonata, ma anche della buona pronuncia del marathi, che è una lingua molto difficile. Tutto ciò sta accadendo davanti ai vostri occhi, davanti a voi!

Sono molto belli questi palloncini messi qui per festeggiare la nascita di Cristo: simboleggiano tutti i palloncini di ego che si trovano nella vostra testa, e che devono scoppiare (scoppiano un paio di palloncini!!! ndt).

Credo che sarebbe una bella cosa se voi imparaste l’hindi; certamente mi capite anche in inglese, ma sarebbe meglio se mi capiste in hindi. So che è possibile! Oggi io parlo inglese, che è forse la lingua più diffusa nel mondo, ma in India si parlano quattordici tipi d’inglese diverso, e quando poi vado in America per due o tre giorni non riesco proprio a comprendere il loro inglese, perché parlano muovendo la bocca da un lato e la lingua dall’altro. Il francese poi è ancora peggio! Perciò la soluzione migliore è imparare l’hindi, un buon hindi. Non vi dico questo perché sono indiana, la mia lingua d’origine infatti è il marathi che però, come vi dicevo, è molto difficile. Gradirei molto se mi comprendeste quando parlo in hindi e so che non è difficile perché tutti voi siete Sahaja Yogi e potete farlo.

Ci sono veramente tante cose che vorrei che sapeste sul Cristo, ma in così poco tempo non sono in grado di dirvele tutte. Per esempio, è importante conoscere quali fossero le sue priorità. Nella Bibbia tutto questo non è detto in maniera esauriente e devo dire che proprio non gli è stata resa giustizia: il testo della Bibbia è frutto di troppe selezioni ed la maniera in cui si pratica il cristianesimo e’ scioccante. Perciò non c’è altra soluzione che imparare la cristianità attraverso il cuore. Bisogna impararla attraverso il cuore … passando attraverso il cuore di vostra madre.

Che Dio vi benedica!

