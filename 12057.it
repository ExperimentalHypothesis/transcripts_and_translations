27 gennaio 1982
Devi Puja
Solapur (India)
S H R I M A T A J I N I R M A L A D E V I
Puja
“Siate grati a Dio”
Sholapur, Maharashtra (India), 27 Gennaio 1982

[Discorso in inglese]

In Maharashtra, le persone camminavano per chilometri cantando le lodi di Shri Krishna. Camminavano per giorni. Alcuni camminavano per due mesi per raggiungere questo tempio di Shri Krishna a Pandharpur. E anche voi avete dovuto farlo un po’.
Quindi potete immaginare loro che devono aver camminato per giorni, dormendo all’aperto, dove avrebbero potuto esserci serpenti o qualsiasi cosa, e mangiando un po’ di cibo lungo la strada quando lo trovavano, o magari digiunando. Con grande penitenza raggiungevano questo tempio, cantando le lodi di Dio.
[Parla in disparte in marathi]
Ebbene, anche voi avete dovuto affrontare questa penitenza. Tutti i santi hanno dovuto affrontare penitenze molto di più, molto, molto, molto più di quanto voi abbiate mai fatto o possiate mai fare.
Questo serviva soltanto a migliorare la qualità della vostra vita, la qualità della vostra vita. Se vivete con molte comodità, la qualità della vostra vita non va bene.
Prima di tutto, non comprendete le sofferenze e i problemi degli altri. Ciò non significa rompervi la testa con delle pietre o cose del genere, non significa questo; devo dirvi anche l’altro aspetto di una questione.
Però si dovrebbe sapere ciò che affrontano le persone, a causa della povertà, ed anche per ottenere la grazia di Dio.
E una delle cose di cui ero sicura era che sareste arrivati qui molto tardi; ho detto che era inutile preparare del cibo per loro, ma sono rimasta in silenzio perché la situazione era questa. Ma in ogni caso, essendo sahaja yogi, dovete esservi divertiti.
E abbiamo organizzato un programma in modo che possiate andare a visitare un tempio – era davvero un mio grande desiderio visitare un tempio come quello; dicevano che ci vorranno circa tre ore - il [tempio] dei centootto santi nati in questa grande terra del Maharashtra.
Ed hanno scolpito le loro statue. Forse una o due potrebbero essere sbagliate, non lo so, ma per la maggior parte ci sono. Tutti quelli storici ci sono. Quindi, hanno organizzato la vostra visita a quel luogo, che dovreste vedere. La qualità della vita deve essere migliorata. Non con l’ostentazione; non si tratta di ostentazione.
Vedete, anche l’astuzia dell’ego può essere migliorata soltanto se si affrontano alcune difficoltà. L’ego può essere corretto notevolmente attraverso i disagi.
Poiché siamo tanto abituati alla comodità e all’autoindulgenza, il nostro ego è sempre incoraggiato. “Non mi piace questo, mi piace quello”: prendiamo decisioni in base a questi due punti, il che è molto sbagliato. Quindi, per migliorare la qualità della vita occorre affrontare delle difficoltà.
In Occidente si dice molto facilmente: “Sono stufo, sono stanco”. Insomma, non pensano nemmeno che dire questo ferirà un’altra persona. È molto comune, io stessa ne sono rimasta stupita. Oppure lì è molto facile anche dire: “Ti odio”. La lingua non è educata correttamente, la lingua non è istruita. Ebbene, Sahaja Yoga è la nuova religione in cui i vostri occhi, il vostro naso, le vostre orecchie, la vostra lingua, tutto, tutti questi organi vengono educati, vengono istruiti a dire, sentire, vedere cose genuine, sincere, belle e divine. Se riusciremo a sviluppare organi così, saremo i sahaja yogi migliori.
Inoltre, non ci si dovrebbe lamentare. Chiunque si lamenti non è un sahaja yogi. Vostra Madre non si lamenta mai. Quando sono tormentata dalle persone, lo sapete, non mi lamento mai. Quindi anche voi non dovreste lamentarvi di nulla. Lamentarsi delle scomodità è la cosa più vile. Ma non ci si dovrebbe mai lamentare neppure per altre cose.
Siate riconoscenti, contate le vostre benedizioni una per una. Il modo migliore per capirlo è che siamo noi quelli che ci guadagnano in Sahaja Yoga. Siamo noi che trarremo beneficio da Sahaja Yoga. Pertanto, dovrebbe esserci soltanto gratitudine. Gratitudine verso Dio, che è stato tanto gentile da concederci queste cose.
Questa è la cosa principale. Se avete questa gratitudine, potete sopportare ogni tipo di difficoltà perché vi protegge, vi dà protezione. E non la sentirete (la difficoltà).
Quando siete in quell’estasi di gratitudine, non sentirete nulla. Nemmeno le spine della vita vi toccheranno. Raggiungete dunque quell’estasi: è una protezione così grande, un piacere così grande, una benedizione così grande! Raggiungete quell’estasi di sentire quanto Dio è stato misericordioso.
Voi siete tra i primi sahaja yogi provenienti da vari Paesi. Forse, tra dieci anni o giù di lì, gli altri sahaja yogi non avranno più il piacere di viaggiare in autobus. Forse non avranno più tutti questi problemi che avete avuto voi. Forse avranno l’aria condizionata, una bellissima camera da letto con bagno, è possibile, non so come cambieranno tutte queste cose. E non avranno questa varietà o altro. Ma voi siete le fondamenta, quindi dovete essere strapazzati nel modo giusto per essere plasmati correttamente e portati a quel livello che vi permetterà di sopportare tutto il peso e tutti i problemi.
Questo perché le persone nuove e quelle di scarsa qualità possono essere sostenute solo da gente dotata di qualità forti, amorevoli, belle. E la qualità della vita è lo scopo di questo viaggio (India tour).

Quindi, se avete ancora idee sul vostro comfort e tutto il resto, è meglio lasciarle in Svizzera, a Parigi, in Inghilterra o in America. Siete venuti qui per assimilare in voi la scomodità della vita.
Migliaia di persone vivono così, in condizioni molto più difficili. Perché dovreste essere così privilegiati da avere tutti i comfort della vita? Perché dovreste avere tutte le comodità della vita? Anche Roosevelt ha affermato: “La povertà in qualche luogo rappresenta una minaccia alla prosperità in ogni luogo”.
Se nel corpo c’è una parte malata, tutto il corpo deve soffrire. Quindi è meglio sentire anche quel dolore, quel disagio nella consapevolezza collettiva. Loro (gli indiani) hanno altre benedizioni. Hanno la benedizione di non essere complicati; sono molto semplici, diretti. Non sono affatto complicati. Sono persone molto semplici e dirette. Sono poveri, forse, più poveri, ma sono molto ricchi perché sono così generosi, sono tanto generosi! Forse la vostra salute è migliore, ma loro sembrano più sani.
Almeno appaiono più sani. Lavorano molto più duramente di voi; possono sopportare molto più a lungo gli effetti dei disagi.
Quindi, dobbiamo capire che, come sahaja yogi, è sempre nostro dovere migliorare la qualità della nostra vita, occuparci di cose più sottili, raggiungere quell’essere più sottile dentro di noi.
Per diventare quell’essere più sottile dovremmo dimenticare le cose grossolane. Gli aspetti grossolani non hanno alcuna importanza! Se l’attenzione è ancora sulle cose grossolane, la qualità non emergerà. Per diventare più sottili, rinunciate alle vostre complicazioni. Troppe complicazioni!
Gli psicologi vi hanno inculcato delle idee, tutti vi hanno inculcato delle idee e si è accumulato tutto nella testa.
Per lo più si tratta di falsità, non è la verità. Infatti nessuno ha parlato di Brahma, nessuno ha parlato della realtà. Quindi abbandonate le vostre complicazioni, le vostre paure, i vostri problemi.
Sappiate semplicemente che siete lo Spirito. E lo Spirito non soffre. Non soffre. Se sentite qualche sofferenza, dovreste dire che non è lo Spirito.
Dunque, la qualità della vita deve essere migliorata in questo tour. E sono tutti dispiaciuti che abbiate sofferto così tanto. Insomma, soffrono molto di più loro per questo, di quanto voi pensiate di aver sofferto.
Oggi è un altro giorno di puja, ed ora il tempo è iniziato. È iniziato il secondo dei nove giorni, così possiamo celebrare il puja.
In India hanno imposto molte restrizioni. Se le persone non hanno raggiunto lo stato di consapevolezza senza dubbi, non permettono loro di toccare i miei piedi, e nemmeno di lavarli - sono molto scrupolosi su questo - se non hanno raggiunto lo stato di consapevolezza senza dubbi. Solo a quel punto lo permettono, mentre voi (occidentali) siete particolarmente benedetti perché io permetto a chiunque di partecipare al puja.
E questo è un errore, lo so, perché crea problemi.
Si dovrebbe dunque capire che qui sono molto rigorosi per quanto riguarda il puja. Non permettono a nessuna persona immatura di partecipare al puja; se c’è il minimo dubbio su qualcuno, gli dicono semplicemente: “Non sei ammesso”. Allora la persona si impegna per essere in grado di partecipare al puja.
Mentre a Londra o in altri posti, se dico di non venire al puja, penseranno che vada benissimo così; intendo dire che spariranno tutti nel nulla.
Solo con il puja posso conquistare alcune persone, ma altre reagiscono, e può essere molto pericoloso.
Quindi, tutto questo gioco pericoloso che esiste in Occidente è contro Sahaja Yoga. E, di fatto, in Occidente è molto difficile stabilizzare Sahaja Yoga, molto difficile! Conoscete il motivo, è molto difficile. Qui avete visto che migliaia e migliaia di persone ricevono la realizzazione. Il tempo che trascorro in Occidente... in un giorno trascorso lì, qui (in India) potrei dare la realizzazione a migliaia di persone. Quindi, siete soprattutto voi (sahaja yogi occidentali) a dover sviluppare saggezza e senso di responsabilità, perché l’Occidente è un posto molto difficile.
E se non volete che tutto vada sprecato, dovete rendervi conto della responsabilità che avete.
Tuttavia, l’Occidente è nel programma di Sahaja Yoga. Non avrei mai pensato che sarei riuscita a vivere lì. Ma in qualche modo è successo che sia arrivata in Occidente. Lì la gente sta ricercando, senza dubbio, ma la ricerca è una moda. Non si può percepire molto nemmeno la genuinità del cuore, perché l’ego lo ricopre. Coloro che l’hanno percepita lì sono delle vere gemme, sono proprio gemme. Sono davvero fiori di loto nati nel fango, vi dico. La qualità della comprensione della vita divina è molto scarsa, ed anche il dharma è molto carente, lo abbiamo visto. Insomma, è così! Quindi, la responsabilità di un sahaja yogi occidentale di condurre una vita molto pura, semplice e dedicata, è molto maggiore di quella dei sahaja yogi indiani. È fondamentale!
Tutta l’India invece posso gestirla da sola, non ho davvero bisogno di sahaja yogi per questo, posso assicurarvelo. Ma se mi chiedete dell’Occidente... E fanno cose di ogni genere, insomma, faranno ogni sorta di trucchi, combineranno di tutto per crearmi dei problemi. Non c’è fine a tutto ciò. Occorre dunque capire che sorta di gente state affrontando; insomma, la situazione là è come narak, è come l’inferno.
Aprite gli occhi e guardate da soli. Ora avete visto questi semplici abitanti dei villaggi, queste persone semplici. Oggi ho visto alcuni ragazzi di circa quattordici anni, diciotto anni, venire ai miei piedi.
Vedete, la loro Kundalini è proprio come un grande fiume, proprio come un grande fiume liscio, niente, nessuna ostruzione, nulla! Assolutamente nessuna complicazione! Ho visto anche donne anziane darsi dei bandhan con tanta dolcezza, guardatele. Quindi la responsabilità è molto più grande, molto, molto più grande di quella di queste persone. Perciò, siate più sottili. Non lamentatevi. Sviluppate il vostro essere più sottile. Sviluppate il vostro amore, il vostro cuore. Apritelo.
Insomma, l’Occidente potrà essere ricco, d’accordo, sono ricchi, c’è tutto, avete gli elicotteri, gli aerei, questa e quella cosa, di tutto. Tutto esteriore. Interiormente non ci sono ricchezze. Nessuna ricchezza. Sono poveri!
Non ha importanza. Più vi preoccuperete delle ricchezze, peggio sarà. Dimenticate dunque queste cose e dedicatevi alla qualità interiore del vostro Spirito: è questo che siete! Siete delle gemme, come vi ho detto, siete delle gemme, davvero. Però dobbiamo aumentare, dobbiamo portare più persone in Sahaja Yoga.
È così difficile! Immaginate, qui abbiamo tenuto un programma in un tempio: riuscite a pensare ad una chiesa dove io possa tenere un programma, almeno per i prossimi dieci anni? Riuscite ad immaginare una chiesa così? (Shri Mataji ride) Che gente ottusa! Non hanno alcuna idea della divinità. Se anche Cristo comparisse davanti a loro, lo terrebbero fuori dalla chiesa. Non hanno sensibilità, sono insensibili. Quindi, il vostro stile di vita, la vostra qualità deve migliorare molto. E dovete davvero richiamarvi all’ordine per questo. Siate gentili con voi stessi, siate buoni con voi stessi, ma non indulgenti. Sono sicura che in tutti i Paesi occidentali nasceranno persone straordinarie, davvero grandi; senz’altro, ne sono sicura. E loro daranno vera sostanza a Sahaja Yoga. Voi però dovreste prepararvi a dare loro un completo supporto. Va bene?
Che Dio vi benedica tutti.

[Discorso in marathi]

Shri Mataji: Avete già sentito cosa ho detto loro (ai sahaja yogi stranieri). Tuttavia, anche se venite elogiati molto, si dovrebbe comprendere che anche nella nostra India ci sono tante cose di vario genere che ci tengono legati. Loro (gli occidentali) non hanno fede e voi avete fede cieca; la prima cosa è la fede cieca. Questa fede cieca deve essere corretta.
Supponiamo che Shri Mataji dica di non vestirsi di nero. Tutti mi si scaglieranno contro con dei bastoni: “Perché, Mataji?”. Ma perché dico questo? Se proibisco qualcosa, perché lo faccio? Non lo dico tanto per dire.
Vestirsi di nero creerà problemi, non fatelo. “No, Mataji, faremo questo e anche quello”. Questo non sarà permesso. Non potete fare entrambe le cose. Se Sahaja Yoga deve essere praticato, dovrebbe essere praticato nella sua forma pura.
Loro mancano di fede, ma voi avete una fede cieca e in questo siete ostinati. Non va bene. Ora diciamo “yuga dharma”. Ciò significa che, in questo yuga, dovremmo praticare il dharana di Sahaja Yoga. Dobbiamo mantenere dharana (concentrazione). Per questo è necessaria la saggezza. Se non c’è saggezza, se siete testardi, non si può fare niente. Non dovrebbe esserci ostinazione. Dovete vedere se ciò che dice Mataji si avvera o no.
Ormai l’avete sperimentato, l’avete sentito, avete sentito le vibrazioni, è scritto nel Devi Mahatmyam, avete visto la vostra Kundalini salire ai piedi di Shri Mataji, è così: perché dovrei dirvi altro?
Se questa è la realtà, si deve capire che ciò che dice Mataji deve essere seguito. Sahaja Yoga deve essere praticato così come spiegato. Se non praticate ciò che è richiesto in Sahaja Yoga, esso non crescerà dentro di voi.
Se non cresce, poi incolpate Mataji: “Pratichiamo Sahaja Yoga da tanti giorni, ma Mataji non ci ha aiutato per niente”. Vuol dire che non avete praticato Sahaja Yoga correttamente.
C’è qualcosa che non va da qualche parte e occorre indagare. Se scoprite ciò che non va, non dovrebbe esserci testardaggine, ostinazione. L’ostinazione è una caratteristica speciale della gente del Maharashtra. Siete testardi per ogni piccola cosa: “Voglio che questo sia solo così. Fallo in questo modo o non farlo proprio”.
Ma non è così. Dovreste valutare per conto vostro di cosa si tratti, avere saggezza. E prendere quello che c’è.
Ciò che hanno detto i saggi e i santi lo diciamo anche noi. Ma voi, in che cosa seguite i saggi e i santi?
Avete semplicemente escogitato qualcosa con la vostra mente. Ogni congettura scaturita dalla vostra mente, e qualunque cosa ne abbiate fatto, ha danneggiato il nostro Paese.
Ora ho detto cento volte di non andare da questi “babaji” (falsi guru, ndt). Sono tantrici, vi trasmettono dei bhut. Se i tantrici se ne andranno dal nostro Paese, se ne andrà anche la povertà della nostra nazione.
L’ho detto cento volte: “Se il tantrismo tra voi se ne va, la Devi potrà venire qui”.
Questo infatti è il principio di Lakshmi: se il tantrismo entra da una parte, Lei si dilegua dall’altra.
Quindi non indossate (i cosiddetti) fili “sacri”, non indossate talismani, non portate tantrici. Quando poi la povertà colpisce, chiedete: “Come mai è successo questo, Mataji?”. Krishna ha detto che lo Yoga dà “kshema” (benessere), ma per questo si deve sapere come praticare lo Yoga. È stato detto: prima lo Yoga, poi kshema. Non prima kshema. Quando si ottiene lo Yoga e si entra nel regno di Dio Onnipotente, allora Dio concede le Sue benedizioni.
Prima però abbiate la capacità di praticare lo Yoga. C’è troppa ostinazione riguardo allo Yoga. E questa ostinazione causa un ritardo in ogni cosa.
Questo non è il tempo di ritardare. In questo momento, quanto più rapidamente si raggiunge Sahaja Yoga, quanto più velocemente si cresce, quanto più velocemente si diffonde il dharma di Sahaja Yoga, tanto più noi, il nostro Paese e l’intera umanità ne trarremo beneficio.
Se questo viene compreso, gli esseri umani diranno immediatamente: “Faremo solo ciò che Mataji ha detto. Non vogliamo fare nient’altro”, così.
Adesso tutti rispondono: “Noi non siamo vincolati da nessuno. Perché dovremmo farlo?”. Allora non fatelo. Domani, quando soffrirete, tornerete da me.
Ora, se il medico - supponiamo che sia assodato che (qualcuno) è un medico - dice: “Mataji ti ha dato la realizzazione”, è accertato. Ora, se questo è dimostrato, allora ciò che dice Mataji è vero.
Ho ripetuto di sentire le vibrazioni e poi fare tutto. Se qualcuno dice: “Sono straordinario”, non si diventa straordinari dicendolo.
Potreste essere eccezionali sul vostro destriero. Occorrerebbe verificare se qualcuno è straordinario agli occhi di Dio, questo dovrebbe essere verificato attraverso le vibrazioni. Niente dovrebbe essere accettato senza sentire le vibrazioni. Noi abbiamo avuto tanti saggi e santi. Alcuni di loro sono falsi e tuttavia sono ancora adorati.

Ora c’è questo Gajanan Maharaj. Quest’uomo non è veritiero, non è assolutamente autentico. Sentite le vibrazioni. Alla vista di quest’uomo, tutto il corpo ha come la sensazione di essere punto dagli scorpioni.
Uno vero è lo Swami di Akkalkot, lui è autentico. Lui è vero. Quell’Upasni Maharaj è falso. Sainath era molto grande e autentico. Ma colui che oggigiorno ha preso il suo posto, colui che si fa chiamare Satya, non è vero.

Insomma, chi lo è lo è, e chi non lo è non lo è. Occorre chiedersi perché Mataji definisca alcuni buoni e altri cattivi. Che rapporto ho io con loro? (Il rapporto è) solo con quelli veri, non con quelli falsi.
Ora, se non lo dico io chiaramente, chi lo farà? Se Madre non lo dice chiaramente, chi lo farà? Molti dicono che Mataji faccia troppe domande. Non c’è nessuna domanda, posso assicurarvelo.
Supponiamo ora che una madre veda suo figlio dirigersi nel fuoco. Lui non può vedere, è cieco. Lei gli dirà: “Figlio, non andare lì. C’è il fuoco”. Prima glielo dirà con amore, poi cercherà di farglielo comprendere, proverà di tutto. Anche allora, se si brucia, lei lo curerà. Ma perché bruciarsi? Occorre prendersi cura di se stessi. Come funzionerà se ci si brucia?
La seconda cosa da dire, per quanto riguarda il denaro, è che qui ci sono moltissimi individui avidi che accumulano tutti denaro in nome di Dio. Guadagnano un sacco di soldi e li sprecano. Ottengono soldi dagli altri e vivono di quelli. Ce ne sono tanti così. Si dovrebbe stare alla larga da questa gente. In Sahaja Yoga, se qualcuno mostra questa avidità, soffrirà. So di persone che hanno sofferto orribilmente. Non avranno prosperità per sette generazioni. Pertanto non si dovrebbero commettere truffe.
Questa è una cosa, ma non si dovrebbero nemmeno frequentare persone che indulgano a tali attività.
L’altro giorno siamo andati a casa di qualcuno. È un sahaja yogi. Aveva portato un guruvarya per l’havan. Ho detto: “Perché lui? Non è realizzato. Da lui mi arriverà forse qualcosa?”. Ho aggiunto: “Dovete sedervi (per il puja)”. “Oh, noi non siamo bramini, non sappiamo niente, nulla”. “Se voi vi sedete va bene, ma lui no. Anche se non sapete nulla, lo accetterò. Se fate semplicemente un’offerta (all’havan), accetterò anche quella. Ma lui non è ammesso, perché non sa niente. È soltanto avido”. Questi individui egocentrici non possono offrirmi il puja.

La persona dovrebbe essere pura e realizzata. Sahaja Yoga significa divino, assolutamente divino. E, in quella divinità, dovreste ricevere il Divino. Dovreste raggiungere la divinità dentro voi stessi.
Per questa divinità, proprio come l’oro riscaldato nel fuoco ottiene la sua completa lucentezza, lo stesso dovrebbe accadere con voi. Allora è Sahaja Yoga, altrimenti quale ne è il beneficio?
Sahaja Yoga non significa fare le stesse cose che fanno gli altri come seguire strane attività, religioni, propaganda e via dicendo. Voi non dovete fare tutto questo. Dovete essere plasmati in qualcosa di speciale. Qualunque sia la vostra situazione oggi, o qualunque cosa sia, tutto dovrebbe trasformarsi e dovrebbe venirne fuori qualcosa di speciale. Proprio come si tagliano le sfaccettature in un diamante, allo stesso modo si dovrebbero modellare le vostre diverse sfaccettature. Se ciò accade, solo allora Sahaja Yoga avrà significato, soltanto in quel caso lo chiamerò Mahayoga.
Altrimenti, qual è il senso di un Sahaja Yoga ridotto a: “Mataji, abbiamo ricevuto cibo, abbiamo ottenuto questo”? Qual è il senso di tutto ciò? Non ci trovo nulla di speciale.
L’altra cosa da dire è che in noi c’è una certa (idea) esagerata di “me e mio”. All’estero si pensa: “Io non ho figli, non ho figlie, non ho fratelli, nessuno è mio”. Questo è l’atteggiamento: “Io sono tutto”.
Qui, se vengono da me, dovrei prendermi cura di fratelli, sorelle, madri, nonni, di tutti. Ora che sono venuti da me, non pensano (più) se abbiano ricevuto la realizzazione oppure no.
Se poi fratelli, sorelle, parenti eccetera sono morti: “Mataji, Lei avrebbe dovuto prendersi cura di loro”. Sì, d’accordo, ma loro dov’erano? “Loro sono miei (parenti), sono miei (parenti), sono miei (parenti)”: non è così. “Maze soyarika kon, je Vithalache” [i miei parenti sono coloro che appartengono a Shri Vithal]. Si dovrebbe ricordare questo. Coloro che sono legati a Vithala (Dio) dovrebbero essere i vostri parenti.
A cosa serve crearsi problemi per gli altri? Se non sono in Sahaja Yoga, se non hanno nemmeno tentato di raggiungere Dio, avere tali relazioni - anche se dovute a legami di una vita passata – preoccuparsi per loro, avere una certa fiducia in loro, è inutile, non serve a niente. E chi mantenga questa fiducia soffrirà.

L’altra cosa da dire è che ho un grande desiderio di visitare le vostre case. Mi rende molto felice farvi visita, trascorrere del tempo a casa di qualcuno, con la sua famiglia e, se mi invitate, dico anche che verrò.
Però si deve ricordare che Madre non ha molto tempo. Se me lo chiedete in quel momento, non posso dire, non posso semplicemente interrompervi e rispondere che non posso venire. Ma dove ha Madre tanto tempo? Le persone iniziano a far visita dalla mattina e, se le si incontra, non si può andare da nessun’altra parte.
Quindi, per favore, non rimaneteci male. Qual è la mia casa? La mia casa è la vostra casa, non è così? Io sono lì. Se vengo, bene, se non posso venire, va bene lo stesso. Si deve pensare in questi termini e non rimanere male per queste cose.
Mataji ha tante cose da fare, questo non ha importanza. “Lei deve visitare la mia casa”: questa insistenza è un altro tipo di “io”. E allora la saggezza se ne va.
Non rimaneteci male. Proprio oggi dovevo andare da qualche parte e non ci sono riuscita. Mi è dispiaciuto, ma cosa posso fare? Allora dovreste rispondere: “Mataji, Lei non deve dispiacersi, sappiamo che è impegnata. Lei non va da nessun’altra parte, trascorre tutta la Sua vita per noi”.
Io ho la mia famiglia; lascio tutto e vivo qui per tre o quattro mesi. Vado in Australia, vado in America, sto via almeno sei mesi l’anno.
C’è mio marito, la mia casa. Voi lascereste la vostra casa e la vostra famiglia restandone lontani per sei o sette mesi? Chi farebbe quello che faccio io?
Quindi, ogni tanto, concedete a Mataji una vacanza, non dovrebbero esserci obiezioni su questo. E non rimaneteci così male.
Ora, queste cose che ci sono... i saggi e i santi dei tempi antichi non andavano a casa di nessuno. Era la loro regola. E in Sahaja Yoga anch’io ho questa regola, più o meno: non andare a casa di nessuno. Se vado a casa di qualcuno, un altro dirà: “Venga a casa mia”. Poi andranno a dire: “ Mataji è venuta a casa nostra”, e questa diventa un’esibizione di importanza. Alcuni non lo pubblicizzano, altri sì. Quindi, per quanto possibile, ho una regola: non visitare la casa di nessuno.
Per quanto possibile, non mettete tutto sulle spalle di una sola persona. Ora c’è Petkar, poi il nostro Damle. Uno di loro vive a Pune e l’altro a Mumbai.
Adesso, a Sholapur, finché non verrà stabilito qualcosa per Sholapur, dovrebbero gestire loro Sholapur. Poi dovrebbero gestirla le persone di Sholapur. Dovrebbero assumersi loro la responsabilità.
È così che facciamo in Sahaja Yoga. Non è che solo queste persone dovrebbero venire ad occuparsi dell’organizzazione. Ora è affidata a loro, se ne prenderanno cura loro. Lentamente dovrebbero creare un centro nelle vicinanze. Dovrebbero occuparsene finché il centro non sarà stabilizzato, poi dovrebbero lasciarlo.
Non ci si dovrebbe incollare lì (pensando): “Ho creato questo centro, ora si seguirà soltanto ciò che dico io”. Non ci si dovrebbe aggrappare ad esso. Ovunque si debba aprire un centro, fatelo. Stabilizzate lì una manciata di persone e lasciatelo; tornate al vostro lavoro. Aprite poi un altro centro e di nuovo, una volta stabilito, una volta stabilizzata la gente, preparate una manciata di persone: “Ora gestitelo voi, vi abbiamo fatto vedere come si fa, adesso fatelo voi”. È così che l’albero si estenderà.
In questo modo dovete prendere ogni cosa con capacità di comprensione, con amore e senza sentirvi feriti.
In questo caso, sentirsi feriti equivale al genere di offesa che si ha qui nei matrimoni. Voi però non siete nella posizione dello sposo (che ottiene ciò che vuole) ed io non sono nella posizione della sposa (che obbedisce). La mia situazione è sempre quella della sposa, che deve sempre afferrare i piedi di qualcuno.
Quindi Madre non dovrebbe essere costretta a farlo. Occorre capire che qualunque cosa faccia Madre, la fa per il nostro bene. E lei è nostra Madre.
Qualunque cosa chiediamo, lei ce la darà. Qualunque cosa sia, è completamente vostra. È un vostro diritto. Non c’è dubbio. Anche se è così, per quanto riguarda il modo in cui usare il proprio diritto, in quale misura e quando esercitarlo, noi abbiamo un diritto su Madre, ma non solo noi: anche gli altri hanno un diritto. È tutto per tutti.
Laddove c’è una arrendevolezza completa, si otterrà tutto da Mataji. Avendo compreso questo, si dovrebbe rimanere nella coscienza collettiva.
“Sono grande io o sei grande tu. Porto io la frutta a Mataji, quindi sono diventato importante. Tu hai portato i tappetini per sedersi, quindi sei diventato importante”: se questo è il vostro pensiero in Sahaja Yoga, non progredirete, anzi, perderete. Pertanto, non dovreste perdere. Capite soltanto tutte le norme e regole di Sahaja Yoga.
Queste norme e regole sono leggi del Divino. Se le osservate con amore – non con rabbia, ripeto, con amore - se le osservate con capacità di comprensione, crescerete diventando alberi, grandi alberi. E voi stessi diverrete molto capaci e forti. Tutto questo potere inizierà a fluire spontaneamente in voi. Io non dovrò fare nulla.
Ora, in questo modo, siamo arrivati a Sholapur.
L’anno prossimo, la gente di Sholapur dovrebbe organizzare in base al programma che io delineerò e invierò. Se decidete di seguire il programma che io delineo, tutto sarà organizzato in un secondo.
Se però iniziate ad inserirvi le vostre idee: “Non così, ma così”, ci saranno problemi.
Allora si dirà: “Mataji, questo si potrebbe organizzare ma quello non si può organizzare”; così. Poiché la mia attenzione è su di voi, come da programma che ho delineato, qualunque cosa vi mandi per iscritto dovreste accettarla.
E vedrete che organizzerò tutto per voi, tutto sarà fatto. Sarà predisposto il denaro, non soffrirete, non accadrà nulla.
Se invece provate ad organizzare voi le cose, ci saranno problemi. Se questo viene compreso e avete questa comprensione, diventerete noti in tutto il mondo. Il vostro nome diventerà celebre in tutto il mondo. “Queste persone di Sholapur sono davvero speciali per ciò che hanno compiuto, hanno dato la realizzazione a così tanta gente. Tutto questo è speciale”.
Ora Dhumal è noto a tutti in città, perché le persone sono sagge. C’è saggezza. Prima, anche Dhumal ha avuto un po’ di ego per qualche tempo. Se ne è sbarazzato, ora c’è saggezza. L’ego dovrebbe essere rimosso. Adesso non c’è così tanta ostinazione.
Pertanto ciascuno dovrebbe guardare lui e migliorare se stesso. Essere esigenti o testardi, prevaricare qualcuno e così via, tutti questi atteggiamenti non si addicono affatto ad un sahaja yogi. Egli, al contrario, più cresce, più diventa umile. È questa la sua identità.
Io non vi impongo mai nulla. Non dico: “Fate questo”. Accetto qualsiasi cosa ci sia, tutto ciò che dite. Mettete le cose dove volete, tenetele con voi oppure fuori, se dite di dormire per terra dormite per terra. Noi non vi imponiamo nulla.
Allora (agite) anche voi nello stesso modo, con umiltà, con amore. Siete nati al tempo di questo grande lavoro di Dio, state svolgendo questo grande lavoro di Dio, e non solo, ma avete avuto un grande successo in questo lavoro. Quanto avete ricevuto! Quello che non hanno ottenuto i grandi saggi che hanno praticato per migliaia di anni, voi lo avete acquisito. Chi ha avuto questa fortuna? Con questo in mente, la persona umile dovrebbe prestare grande e amorevole attenzione a se stessa e agli altri. “Mia moglie dovrebbe ricevere importanza, mia moglie dovrebbe cantare, dovrebbe esibirsi”: se fate cose così stupide, quella stessa moglie inizierà a dominarvi.
Pertanto si dovrebbe capire che in Sahaja Yoga occorre stare molto attenti. Sahaja Yoga è per il mondo intero, non solo per una o due persone. E in tutto quel mondo voi potete essere come diamanti con una sfaccettatura speciale.
Altrimenti, può accadere proprio come quando eliminiamo qualcosa, la spazziamo via. Siete voi a dover decidere cosa volete farne, io non posso. Non lo so. Sta a voi deciderlo. Sta a voi giudicare. Io non posso giudicarlo.
Quindi non dovrebbero esserci obiezioni ad iniziare il puja ora. Esattamente alle dodici, come desideravo.
Sahaja yogi: Shri Mataji ha espresso il desiderio che tutti i sahaja yogi di qui si siedano davanti per il puja. Quelli di cui chiamo i nomi, quelli che conosco, quelle persone dovrebbero venire avanti.
Shri Mataji: Fate sedere tutti. Vedo che non sono in molti.
Sahaja yogi: Il signore e la signora Bawale - venite avanti subito - il signore e la signora Chite, il signore e la signora Joshi. Poi Kalidas, Maulikar, Madhumitra Vakri, Ashok Tambekar, il signore e la signora Tambekar.

[Fine della registrazione audio]