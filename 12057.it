Nadi Granth, Sholapur (India), 27 Gennaio 1982.

Trascrizione della traduzione orale dal Marathi del Nadi Granth fatta da Shri Mataji Nirmala Devi.

…qui hanno cercato di dimostrare come l’astrologia sia esatta ed anche che qualunque cosa predetta si stia realmente avverando. Circa duemila anni fa, uno dei grandi astrologi di questo luogo (non Sholapur, ma un po’ più giù, a Karnataka) descrisse questo avvenimento. Vi sorprenderà che abbia predetto in modo tanto preciso l’avvento sulla terra di un grande Yogi, nel Minarash (nel segno dei Pesci). Io sono proprio sulla cuspide tra Pesci e Ariete, ma questo non è così importante.

Poi dice che, progressivamente, dal 1964 al 1966, inizieremo ad assistere a qualche miracolo, magari non molti. Ma dice che Egli darà inizio al vero cambiamento, nell’era di Manvantar1, nella Nuova Era, nel 1970. Ed entro il 1980 essa si sarà stabilizzata. Capito? In quel periodo, con questo nuovo metodo, nascerà la Nuova Era e la vecchia, Vaivastha…- abbiamo un susseguirsi di yuga, un sistema di yuga - finirà e quello yuga è nel Kali Yuga. È così che il Kali Yuga finirà a partire dal 1970. Il Kali Yuga inizierà a retrocedere e avrà inizio una Nuova Era di una divinità attiva, il Krita Yuga.

A quel tempo, il sole si comporterà in un modo nuovo. L’asse terrestre e la velocità della terra diminuiranno, poco a poco. In quel tempo, nascerà un grande Mahayogi che sarà il Parabrahma completo. Il Parabrahma completo. Sono io! Ed avrà tutti i poteri di fare o non fare. Vale a dire Mahakali e Mahalakshmi, tutti i poteri, tutto il potere.

Prima, la gente si dedicava alla bhakti, alla devozione, o a jnana (conoscenza) leggendo lo Yoga di Patanjali e poi otteneva moksha2. Ma il nuovo metodo introdotto da questo Mahayogi, risveglierà l’Energia pura dentro di voi, i vostri chakra si risveglieranno e, di conseguenza, l’Energia (Shakti) della Kundalini sarà risvegliata e si otterrà l’illuminazione.

Grazie a questo nuovo metodo di Maha Yoga, vedrete con i vostri occhi e otterrete la Realizzazione in questo corpo nel corso della vostra esistenza. Riceverete la gioia della Realizzazione.

Domanda: Come si chiama, Madre (questo astrologo, ndt)?

Shri Mataji: Il suo nome era Bhujender, Bhujender Kaka. Si chiamava Kaka Bhujender. Acharya Kaka Bhujender Sattwacharya.

Voi non dovete sacrificare questo corpo. Molti grandi santi sacrificarono il proprio corpo da vivi; entrarono in una caverna, vi si chiusero dentro e morirono. Con questo nuovo metodo tutto ciò non è necessario, neppure morire. Significa che voi anime realizzate, santi realizzati, raggiungerete il vostro spirito, il Brahmananda, la gioia di Brahma, grazie a questo nuovo Yoga. E non sarà necessario entrare in Samadhi. Si otterrà la realizzazione proprio senza fare niente del genere. Ed essi assaporeranno la gioia di Brahma, Sahaja Samadhi. Questo è il Sahaja Samadhi secondo …

Tra milioni, all’inizio soltanto uno avrà la realizzazione. Rendetevi conto della vostra posizione; osservate il modo in cui talvolta disperdiamo la nostra attenzione in cose senza senso; rendetevi conto che siete gli unici fra milioni di persone. È scritto qui. Noi disperdiamo la nostra attenzione in cose inutili quali “mio marito, mia moglie, i miei figli”, e così via. È scritto qui che tra milioni uno solo sarà prescelto. Capite questo punto?

Tutto il genere umano potrà vincere la distruzione e la morte grazie a questo Yoga. Dovrete condurre una vita, una vita matrimoniale, una vita normale, potete anche non sposarvi, ma vivere da persone normali. Diversamente, non potrete ottenere questo potere dello Yoga; diventando, per esempio, un grande santo e un sadhu baba3, o un guru o qualcosa di grande, non potete ottenerlo. Dovete essere persone normali; il punto non è se siete sposati oppure no. Samsari significa vivere su questa terra in modo concreto, come dite voi. Radici solide ed un ritorno all’essenza. Allora, con questo Yoga, tutte le vostre malattie scompariranno così in fretta, che non avrete più bisogno degli ospedali.

All’inizio, questi grandi yogi – anche voi –potranno curare la gente semplicemente toccandola. È un dato di fatto. Come Ardhanarinateshwara4, cioè Shiva: sarà quello lo stato. La vecchiaia scomparirà; il corpo degli esseri umani rimarrà intatto ed essi avranno un corpo divino. Che promessa! Quindi non preoccupatevi troppo delle comodità del corpo. D’accordo? Poi magari, se qualcuno di voi vorrà, potrà volare per aria con questo corpo (risate). Inoltre, potranno diventare sottili ed entrare nel corpo degli altri per curarli – questo lo fate già – non saranno toccati dal fuoco né da qualsiasi arma. Sarete anche in grado di vedere queste cose sottili con i vostri occhi. Voi potete vederle. Questo non accadrà soltanto in India, ma in tutto il mondo. L’India è un paese di grandi punya5, per questo motivo esistono dei poteri che si occuperanno della protezione di questo paese che si svilupperà progressivamente.

Parla della terza Guerra mondiale… Potranno avviarsi verso una terza guerra mondiale a causa della quale dovranno soffrire. Dopodiché, interverrà questa grande Incarnazione e tutte le nazioni si uniranno nella consapevolezza di un’identità collettiva, e si renderanno conto che la guerra è davvero orribile. In una grandissima città - non so quale – si terrà una conferenza di tutte le nazioni. Non i politici, ma gli yogi le dirigeranno – yogi, vi chiama yogi dal principio alla fine – può trattarsi della terza guerra mondiale che abbiamo avuto di recente con la Cina; lui dice che dovremo sopportare molti problemi a causa delle politiche aggressive della Cina e della terza guerra mondiale, sapete. Ma con la preghiera, saremo in grado di unire tutte le nazioni. Con le nuove invenzioni della scienza, la conoscenza divina e la scienza diverranno una cosa sola. Con la scienza saremo in grado di provare l’esistenza di Dio e dello Spirito. In tal modo non vi sarà differenza, vi sarà coordinamento, correlazione tra scienza e Spirito, o conoscenza divina.

Lo stiamo già ottenendo, perché voi constatate che dalla mia fotografia la gente riceve vibrazioni - è una scienza - dalla televisione, recitando i mantra, tutto. Se vi mettete a curare con metodi scientifici, usate anche la scienza per questo scopo. Potete provare che questi fenomeni possono essere prodotti da forze magnetiche, da suoni, da tutto questo. Dice poi che, a causa dell’ignoranza e della maya, prima gli yogi dovevano soffrire molto per diventare consapevoli collettivamente, brahmaika, per sentire il Brahma; e dovevano sottoporsi a moltissime rinunce, il che era difficilissimo. Ma ora voi lo diverrete in modo sahaja. Questa è la parola: sahaja. Sa-ha-ja prapta hua, sahaja. E non dovete rinunciare a niente per raggiungere Brahma.

Quando questo nuovo sistema fondato sullo Yoga, si manifesterà nei diversi paesi durante la Nuova Era, l’amministrazione sarà affidata a persone dotate dei poteri dello Yoga, a seconda del livello raggiunto nello Yoga e delle loro qualità di yogi. Questo sarà il fattore determinante. Essi saranno in grado di creare una società che soddisferà completamente i loro desideri e necessità, e non sarà più necessario accumulare denaro. La povertà e la malattia saranno completamente sconfitte e, senza di esse, il Paese, il samaj, la società sarà sana e tranquilla ed esente da collera.

Hanno citato anche il nome di Jacqueline Murray. È una signora americana. Questa donna ha fatto una predizione su di me affermando che una grande personalità, una signora, sarebbe nata in India, intorno al 1924. Io sono nata nel 1923. “Intorno”, vedete, è corretto.

Cheiro6, invece, ha detto che il nuovo Avvento darà inizio ad una nuova era entro il 1980. C’è una differenza di dieci anni.

C’è una signora, Alice Bailey7 - credo che sia un sopraconscio - che in uno stato di sopraconscio ha predetto l’avvento di un nuovo Yoga, mediante il quale la gente sarà connessa con lo Spirito Santo.

C’è il rischio di una terza guerra mondiale, ed è inevitabile, ma può essere evitata se le persone svilupperanno amore reciproco grazie a questo Yoga.

1 Era di Manu⇑

2 Liberazione.⇑

3 Asceta.⇑

4 Nome di Shiva nella sua forma metà uomo e metà donna.⇑

5 Meriti.⇑

6 Cheiro (1866-1936), nome d’arte del famoso chiromante irlandese William John Warner, conosciuto anche come Conte Luis Hamon.⇑

7 Alice Bailey (1880-1949) esoterista-spiritista-occultista. Distaccatasi dalla Società Teosofica, nel 1923 fondò la Scuola Arcana. Nel suo testo “Il ritorno del Cristo”, questo cosiddetto Cristo, o Istruttore mondiale, dovrebbe venire per risolvere i problemi del mondo e instaurare una religione mondiale in grado di soddisfare la sete spirituale dell’umanità.⇑