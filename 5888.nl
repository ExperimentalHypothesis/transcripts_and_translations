30 juni 1980
Publieke programma's
Caxton Hall, London (England)

Wat gebeurt er in andere gebieden? 

Publiek Programma. Caxton hall, Londen, UK

Ik wil je wel vertellen wat er allemaal gebeurt in de andere gebieden, die we niet zien, waarvan we ons niet bewust zijn. Het kan je een beetje bang maken. Maar de tijd is gekomen dat we moeten weten hoe we staan in verhouding tot het geheel. Wat zijn de plannen van het Goddelijke? En hoe gaan we die verwezenlijken? Nu zijn de meesten van jullie hier gerealiseerde zielen. Sommigen van jullie zijn de eerste keer gekomen; jullie zullen ook je realisatie krijgen. Maar het gemeenschappelijke punt is dat jullie allemaal zoekers zijn, zoekers naar God, zoekers naar vrede, zoekers naar liefde. Dat is een gemeenschappelijk punt. Maar dit zoeken is niet tot jou gekomen voor je eigen bestwil, of voor een individuele groei, of voor het bereiken van een plek van waar geen terugkeer mogelijk is, maar dit is het laatste oordeel dat alle mensen onder ogen moeten zien. Ze moeten er doorheen gaan en hun einddoel bereiken, hun plaats in het koninkrijk van God bereiken.

Vandaag zitten jullie voor mij, jullie zijn al eerder, veel eerder bij mij geweest. Maar vooral vandaag, nu je bij mij bent, ben je hier gekomen om het onder ogen te zien en om zelf te zien dat je in staat bent om de waarheid, de liefde, de zegeningen van God te dragen. Dat je het koninkrijk van God kan binnengaan en daar onder zijn bewind kan blijven, met al zijn krachten die door je heen stromen. Het is al eerder beloofd. Alle beloftes moeten worden vervuld. Alle geschriften moeten ondersteund en bewezen worden. Wij moeten weten dat er een grote oorlog aan de gang is tussen satanische krachten en goddelijke krachten, en alle satanische krachten die als duivels worden voorgesteld - in het Sanskriet worden ze rakshasa's, asura's en zo meer genoemd - zijn op deze aarde geboren om het koninkrijk van God te vernietigen, stel je voor. Wat een ambitieuze doelstelling! Maar ze willen in je hart dit koninkrijk van God vernietigen. Het koninkrijk van God bestaat, zal bestaan, het is eeuwig. Het heeft universum na universum geschapen. Het heeft de mens geschapen van amoebe tot dit stadium.  Het heeft je tot deze positie gebracht zodat je vandaag hier bent om je uiteindelijke doel te ontvangen. Het is nu allemaal gebeurd.

Op dit cruciaal moment, op dit kostbaar moment dat je op het punt staat het koninkrijk van God binnen te treden. Al deze krachten zijn opgebouwd om je naar beneden te trekken. Het ligt in je wijsheid om te begrijpen dat de krachten heel subtiel zijn, van een extreme sluwheid die voorbij je bevattingsvermogen ligt. Zelfs nadat je de staat van zelfrealisatie hebt betreden, heb je gemerkt hoe ze op je inwerken, je naar beneden proberen te slepen, je naar beneden trekken. Deze oorlog wordt niet op het bewuste niveau gespeeld zoals eerder het geval was. Stel dat één rakshasa er aankwam, dan was het in orde om hem te doden, hij kwam als een rakshasa, hij kwam als een duivel, hij werd gedood, klaar. Maar vandaag zijn ze gekomen als vrome mensen, als mensen van God, zoals ze genoemd worden, als vrouwen van God. Ze noemen zichzelf goden, guru's. Ze zijn gekomen in het habijt van de religie. Deze oude rakshasa's hebben hun geboorte genomen en ze zijn in de hoofden van mensen binnengedrongen. Duizenden en duizenden zoekers hebben ze gevangen genomen. Stel je eens voor dat de situatie zo precair en zo gevaarlijk is. Ze zijn binnengedrongen in de hoofden van mensen die de zoekers zijn, degenen aan wie dit koninkrijk moet worden geschonken, die op de troon moeten worden gezet, die moeten worden gekroond, werden vernietigd, gemarteld door deze vreselijke krachten.

En omdat het niet op het niveau van je bewustzijn gebeurt, kan je ze niet zien, kan je ze niet voelen, kan je niet begrijpen hoe gevaarlijk ze zijn. Terwijl zij alle werkwijzen hebben geleerd om in je ego of in je superego door te dringen, om je te beïnvloeden. Die oorlog moeten we allemaal voeren. Als we ons volledig moeten vestigen in het koninkrijk van God, moeten we weten dat we moeten vechten tegen al die neerhalende krachten. Sahaja Yoga is niet bedoeld voor nutteloze mensen, is niet bedoeld voor mensen die geen moed hebben, is niet bedoeld voor lafaards. Het is niet bedoeld voor mensen die achter geld aan gaan en die achter al deze materiële dingen lopen, vooral wat betreft de eerste mensen die de basis vormen van Sahaja Yoga. Ze moeten mensen zijn met een hoog niveau en een groot verlangen om hun staat van emancipatie te bereiken. Want zij zijn de mensen die de hele mensheid gaan redden. Zij zijn de verlossers. Zij zijn degenen die de verlossing van deze verdoemde mensheid gaan manifesteren. Zij die zwak zijn kunnen worden gesterkt omdat de energie in hen ligt. Zij die ongezond zijn, kunnen worden genezen. Zij die geestelijk gestoord zijn, kunnen in orde komen. Maar er is geen plaats voor lafaards in dit verhaal. Jullie moeten moedige en vrolijke mensen zijn. Voor één reden, omdat jullie die kracht vertegenwoordigen die vecht voor het Goddelijke, voor de Almachtige God, jullie zijn zijn handen.

En je moet ook nog eens wijs zijn. Domme mensen zijn nutteloos. Domheid kan je nooit helpen om te groeien. Jullie moeten wijze mensen zijn. Onwetende mensen, zij die achter onzinnige dingen aanrennen, laat ze gaan waar ze willen. Ze zullen terugkomen wanneer hun tijd en beurt zal komen. We hoeven hiervoor niet met veel mensen te zijn. Heel weinig kunnen de wereld redden, maar ze moeten wel sterk zijn en absoluut gevestigd in hun begrip van de krachten van hun Spirit, de krachten van hun Vader die almachtig is. Maak je geen zorgen over wat er met je gebeurd is voor je realisatie. Zij die over deze dingen nadenken zullen niet veel bereiken. Verleden is verleden tijd, is voltooid. Nu staan jullie vandaag tegenover mij en ik sta tegenover jullie. Dit is het heden. Het is voor mij onmogelijk om jullie de volledige visie te geven van de grote oorlog die aan de gang is en hoe jullie gered moeten worden. In de storm die ik voel, heb ik mijn kinderen in  een boot gezet. Probeer in het midden te blijven om de zwaartekracht goed te houden. En als je sterk genoeg wordt, zal je de boot samen met mij roeien. Haat jezelf niet. Martel jezelf niet en voel je niet schuldig waardoor je heel, heel zwak wordt. Wat is er om je schuldig te voelen? Ik begrijp het niet. Stel je voor dat een strijder en een soldaat zich schuldig voelen terwijl de oorlog aan de gang is. Je moet vol enthousiasme en vol moed zijn.

Al deze kleine, onbeduidende dingen, die je Spirit vernietigen, gooi ze weg. Geen plaats voor al deze trends om je schuldig te voelen. Dit is de zwakte van het Westen. Als je snel moet groeien en als je wilt dat dit alles wordt bereikt, dan is de tijd zeer kort, je moet beseffen dat er geen tijd is voor flauwekul zoals je dat noemt. Maar er is ook geen tijd om rondjes te draaien. Je moet je nu vestigen. Je moet er nu aan beginnen. Zoveel gerealiseerde zielen worden vandaag de dag als kinderen geboren in alle maatschappijen. Zelfs in Rusland. Kan je je dat voorstellen? De Russen gaan naar Sahaja Yoga komen. Ik ben er geweest. Ze zullen misschien de eersten zijn want ze hebben alle onzin verworpen van de zogenaamde religies en godsdiensten, en alle onzin van de valse mensen die religie prediken. Er is geen plaats voor valse guru's in Rusland, geen plaats. Ook voor echte guru's is er geen plaats. Je moet er dus via hun kinderen binnenkomen en de kinderen zullen Sahaja Yoga herkennen. Binnen tien jaar moet alles aangewakkerd zijn.

Het maakt niet uit hoe je het doet, maar je moet het doen. Voor mij en voor het Goddelijke ben jij het belangrijkste. Het maakt niet uit of er een aardbeving is en er enkele vreselijke gebouwen naar beneden vallen. Het maakt geen verschil voor het Goddelijke. Wat belangrijk is, is hoeveel mensen zich ervan bewust zijn? Hoeveel gaan er vooruit? Hoeveel zijn er zich aan het vestigen? Zij die van het erg bange type zijn, hebben geen plaats in Sahaja Yoga. Dat betekent dat je nog steeds onder de invloed van deze negatieve krachten bent. Stel je voor dat bange mensen zich als soldaten voor Sahaja Yoga aandienen? Ik bedoel, al de krachten binnenin je zullen zich beginnen manifesteren wanneer je je moed toont. Als je niet eens bereid bent je hand op te steken, hoe zal je zwaard het werk dan doen? In India zijn er nu duizenden en duizenden Sahaja yogi's. En ze gaan snel vooruit. Nu moet je in het Westen zien. Hoe gaan we verder vooruit en hoe gaan we ons vestigen? In het Westen kost het zonder twijfel tijd om ons te vestigen. Hoewel de realisatie veel sneller gaat. Indiërs zijn, zoals ik altijd zeg, moeilijke noten om te kraken. Zelfs Britten zijn zo in vergelijking met andere Europeanen. Maar degenen die realisatie krijgen, gaan soms ook heel snel naar beneden. Maar eens de Britten het vatten, vatten ze het helemaal. Ze zijn goed. Er is misschien iets met hun traditie. Maar neem toch niet te veel tijd om je te realisatie te krijgen.

Waarom zou je te veel tijd nemen om je realisatie te krijgen? Verlang het gewoon, het zou moeten werken. Alleen je verlangen zal het doen ontwaken. Verlang het vanuit je hart, niet naar buiten toe. Het is tegenwoordig een mode om een zoeker te zijn. Neen! Het is een drang! Zonder kan je niet leven. Je moet het uitzoeken. Je probeert wat dan ook. Mensen plegen zelfmoord omdat ze niet in staat zijn geweest hun eigen betekenis te achterhalen. En daarom is het heel belangrijk dat je Sahaja Yoga ziet, niet alleen als een winkelcentrum, als een guruzaak, maar heel serieus omdat je betekenis daar te vinden is, als je doel en dan de manifestatie van je doel, dat moet gebeuren. In het Westen begon Sahaja Yoga in drie fasen te werken denk ik. Ten eerste, dat mensen hun realisatie kregen om te zien dat er iets mis was met hen. Waar hadden ze iets verkeerds? De aandacht werd naar binnen getrokken zodat ze konden zien dat ze problemen hadden.

Als je je problemen niet voelt en iemand zegt dat je problemen hebt, zal je die persoon slaan, heel hard. Het is beter dat je zelf ziet dat er een probleem is. Eens je dat probleem in jezelf ziet zal je er voor zorgen dat je er van af komt. Maar als je een probleem niet ziet, denk je dat je het heel goed doet, dat je fantastisch bent en perfect in orde. Of als je ook sommige gebreken ziet, omdat mensen schrijven dat dit verkeerd is, dat verkeerd is, dan voel je je schuldig. Beide manieren zijn verkeerd omdat je op de ene manier naar het ego gaat, en op de andere manier naar het superego. Door het ontwaken begin je dus jezelf te zien. Aan welke kant sta je? Wat is het probleem? Je gaat jezelf beoordelen. Het eerste oordeel begint bij jezelf. Meneer zo en zo, beoordeel zelf. Hier ben je de spiegel, zie je? Dit is wat het is. Je oordeelt dus over jezelf en je wilt er van af, je wilt het niet meer in je hebben. Dan begint het tweede probleem wanneer je anderen gaat beoordelen. Eerst beoordeel je anderen, je wordt bang: "Oh God! Vreselijke vibraties, weglopen. We raken geblokkeerd." Geleidelijk aan word je immuun. "Ha! We kennen dit type, we kennen dat type. We hebben dat type gekend, we hebben dat gekend, we kennen al die types."

Dan veroordeel je niemand, maar je houdt van hen en in die liefde beoordeel je. Omdat je wilt dat anderen van hun problemen af geraken ga je helpen. Je deelt hun problemen, om te beginnen. En de vreugde van het geven van realisatie begint in jou te werken, naar anderen toe. Nu begint het probleem als je om je heen kijkt, ik heb het over de westerse samenleving. Je vindt dat je samenleving neerslachtig is. Wat is het probleem? Waarom is de maatschappij neerslachtig? Wat gaat er gebeuren? Welke grondbeginselen zijn we kwijtgeraakt? Welk deel van de ondersteuning van de mens is verloren? Waarom? Waarom? Zo zie je je huwelijksinstellingen, je relatie met elkaar. Dat moet in orde gebracht worden. Dat moet je vreugde geven, echte vreugde van gezelschap en liefde. En in de derde fase zijn er de grote zielen die op deze aarde proberen geboren te worden, zo veel van hen. Ze zijn hier in de buurt. Gewoon hier, toekijkend. Ze moeten geboren worden. Jullie moeten ouders van die kinderen zijn. Zij gaan al die satanische krachten opblazen want ze weten hoe deze duivels zijn en hoe ze moeten worden vernietigd. Het zijn experts. Ik heb er zoveel gezien en jullie ook. Ze weten wat de Kundalini is. Ze weten hoe ze te doen opstijgen. En ze weten hoe ze al deze mensen moeten vernietigen. En dan zal de hele maatschappij van gerealiseerde zielen deze mensheid er uit halen. Iedereen hoeft niet naar Sahaja Yoga te worden gebracht; ze zullen er allemaal uit gehaald worden.

We moeten voldoende trekkracht in ons hebben. Degenen die dus eerder bij mij komen hebben een grotere verantwoordelijkheid dan degenen die veel later komen, bijvoorbeeld na tien jaar. Zij zullen er gewoon in springen. Jullie zijn degenen die dat gaan doen. Beoordeel dus je eigenwaarde en probeer jezelf nergens voor te veroordelen. Dat is verboden in Sahaja Yoga, dat weet je. Jullie zijn allemaal heiligen. Zoveel heiligen die hier zitten, stel je voor! De Goden zingen. De engelen laten al hun vreugde over jullie neerstromen. Wat een samenkomst. Wat voor een kracht is het. De voorspoed van deze samenkomst werkt niet alleen in Engeland, niet alleen in Europa, maar in het hele universum. Maar de kanalen moeten sterk genoeg zijn om haar te manifesteren.

Daarom zei ik vandaag: "Ik moet iets heel ernstigs zeggen". Op de 27e krijgen we een grote puja, dat weet je (Guru Puja, 1980-07-27) en ik zou graag willen dat je nadenkt over wat ik vandaag heb gezegd. En ik zou ook graag willen dat je in jezelf verkondigt dat je deze Mahayoga op deze aarde zal vestigen. Dat je de zegeningen van deze gouden eeuw op deze aarde zal brengen, die hiervoor werd geschapen. De hele schepping zal haar eigen betekenis vinden.

Moge God jullie zegenen.

Ik verzoek jullie om de handen zo naar mij te richten - gewoon zo. Dan zijn de vibraties zo sterk. Op deze manier zal het geen probleem zijn om de realisatie te ontvangen. Sluit je ogen. Zet je voeten, voor zover het mogelijk is, recht op de grond. Dat is beter.