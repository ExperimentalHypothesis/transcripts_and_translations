9 december 1991
Mahakali Puja
Keshavs shilpa, Bengaluru (India)
Sri Sakti Mahakali pudzsa 1991. december 12.

Bangalore, India Most eljöttetek Bangaloréba; tegnap Mysore-ban voltatok, ahol Mahisaszura uralkodott. Ez volt az oka, hogy nem kaptatok ételt. Ettől ingerültek lettetek. Jobb is, ha ilyen helyen nem esztek semmit, ugye? Jól van. Bangalore nagyon gyönyörű hely. Az éghajlat kellemes, és azt láthatjuk, hogy a raksaszák mindig olyan helyeken éltek, mint ez is. Mint például Pune; tudjátok, hogy ez a Radzsnés ott élt, ez a Mahisaszura. Ezek mindig olyan helyeket igyekeznek találni, ahol hideg van, mert oly sok hő van a testükben. Ahogy tudjátok, van itt még egy raksasza, akit le kell leplezni.

És ma, a pudzsánk segítségével, ezt el kell érnünk. A régi időkben, amikor az Istennőnek kellett megküzdenie a raksaszákkal, a raksaszák nem foglalkoztak az emberekkel, mint olyannal. Nem váltak guruvá, semmi ilyesmi. De ma, a Káli Jugában azt láthatjuk, hogy beleköltöztek a szadhakák elméjébe, a híveik elméjébe. Rendkívül nehéz eltávolítani onnan őket. És ha egyszer beletelepednek a szadhakák elméjébe, a szadhakák természetesen megszállottá válnak, szenvednek, mindenféle problémájuk lesz. Ezen kívül ragaszkodni kezdenek ehhez a személyhez, mivel meg vannak igézve, erősen meg vannak igézve. Ez a hipnózis olyan keményfejűvé teszi őket, hogy még ha meg is kell halniuk, akkor sem adják föl a gurujukat. A lényeg az, hogy ebben a Káli Jugában nagyon sok szadhaka van, és ezek összevissza kapkodnak mindenfelé. Mindenfelé rohangálnak, hogy rátaláljanak az Igazsághoz vezető útra.

Tudjátok, hogy amikor a kereslet megnő, mindig lesznek vállalkozók, akik biztosítják a kínálatot. Ez az oka, hogy ilyen sokan vannak, akik megpróbálják kijátszani az embereket. Legtöbbjük a nyugati országokban telepedett le, mivel ott az embereknek van pénzük. Hála Istennek, mi Indiában nem vagyunk ilyen gazdagok, így nem tudtak bolonddá tenni bennünket. Különösen Amerikában... Az amerikaiak között úgy élnek, mint hal a vízben, nagyon egyszerű. Elutaztam oda, elmondtam nekik, figyelmeztettem őket – nem akartak Rám hallgatni. Semmit nem képesek megérteni, amiért nem kell fizetni. De mindezek ellenére sokan vagytok, akik képesek voltatok a Szahadzsa Jógába jönni, és rátaláltatok a Valóságra. Ez a sorsotok. Az előző életeitekből fakad ez az áldás, hogy képesek voltatok tisztán látni, és a Szahadzsa Jógába jönni, és most már igen sokat fejlődtetek, rendkívül éretté váltatok, és megértitek, hogy amit mások tesznek, teljesen helytelen.

Valaki mesélt Nekem erről a Boy Johnról (Boy George) is, aki ezekkel a homoszexuálisokkal illetlenkedett, meg effélék, "Hare Rama, Hare Krishna", meg effajta ostobaságok. Később rájöttem, hogy van egy történet, mely igen elterjedt Keralában, ahol azt mondják, hogy Krisna, vagyis Visnu, amikor Mohiniként (nő) inkarnálódott, lett egy gyereke Sivától. Ez képtelenség. És most, Murti mondta Nekem, hogy amikor erről beszéltem nektek, így szóltatok: „Ez istenkáromlás, ez bűn!” Én is így érzem. Rendkívül veszélyes dolog gúnyt űzni egy olyan személyből, mint Visnu. Visnu roppant veszélyes istenség. Végső soron Siva is nagyon veszélyes, de Ő időt ad. De ami Visnut illeti, nagyon óvatosnak kell lennünk, ha ilyen szemérmetlenül viselkedünk. Nem is tudom, mi fog velük történni. Annyira ostobák, annyira ostobák!

Valamit meg kellene fontolniuk: ha ez a dolog, amit csinálnak, jót tesz nekik, ha ez Isten áldásával történik, akkor miért szednek össze mindenféle betegséget? Tízmillió ember zarándokol el rendszeresen egy képtelen helyre, ahol ezen az Ajappa-megmozduláson vesznek részt, egy hónapig fekete ruhát viselnek, és szakállt növesztenek, meg effélék. Éheznek, mérföldeket gyalogolnak, hegyet másznak, mindenféle szenvedéseknek teszik ki magukat egy hónapon át. Majd tizenegy hónapon át mindent megengednek maguknak. Ilyen ostobaság, látjátok? Ez most egy őrületté vált, mint például a kocogás, vagy az ilyesféle dolgok, mint ez is Keralában. Az idén tízmillió ember járt ott, hogy ezt az ostoba képtelenséget csinálja. Még Indiában is vannak ilyen ostoba emberek, láthatjátok. De számszerűleg nincsenek olyan sokan, mint Amerikában, százalékosan. Indiában nagyon kondicionáltak vagyunk a sok szertartás következtében, különösen a déli területeken van nagy hagyománya a szertartásosságnak.

És nagy benyomást tesznek ránk az olyan emberek, akiknek divatos karórájuk van, svájci karórájuk, vagy hasonlók. Számukra az rendkívül figyelemre méltó, ha valakinek errefelé svájci órája van. Nagyon egyszerű emberek. Nem értik meg, hogy egyik inkarnáció sem élt ilyen fogásokkal, és az Igazságnak a hagyományokon kell alapulnia, a sasztrákon. Ettől nem térhetünk el, és minden, ami eltér ettől, tulajdonképpen eretnekség, és istenkáromlás is. De amint már mondtam nektek, azok az emberek, akik a Tudásról beszéltek, mint a szufik, akik megvalósult lelkek voltak, az igazi szufik, őket is eretnekséggel vádolták, és kitagadták őket az egyházból. A keresztények, a korai keresztények, akik gnosztikusok voltak, őket is őrültnek, eretneknek nevezték. Ugyanígy, azok, akik ostoba dolgokat követnek, fekete, sötét, negatív dolgokat követnek, teljes bizonyossággal fel fognak lépni a Szahadzsa Jóga ellen, és azt mondják, hogy ez valami eretnek dolog, istenkáromlás. De mivel ti most már megértettétek, miről van szó, nekünk most új törvényeket kell teremtenünk, hogy akik nem szahadzsa jógik, és bármilyen vallást gyakorolnak, valójában nem járnak helyes úton. Szép lassan, ahogy a Vatikán lelepleződik, ahogy a keresztény egyházak lelepleződnek, ahogy sok-sok szervezet lelepleződik még Indiában is, az emberek meg fogják érteni, hogy ez nem helyes dolog.

Ezek az eszmék valójában az inkarnációktól származnak, mint például Adi Sankaracsárja mondta: „Tatatkim, Tatatkim, Tatatkim” – ha nem követted a gurudat, akkor „Tatatkim” (= mi haszna van?). Most tehát azt mondták, hogy a guru akár a börtönből is jöhet, lehet csempész, bármi lehet, egy jellemtelen alak – ha gurunak nevezik, akkor ő egy guru. Akárminek is nevezhetünk valakit, mondjuk, például gurunak, és ragaszkodunk hozzá: „Ez az én gurum.” De hogy mit adott nektek ez a guru, senki nem kérdezi. Csak boldognak érzitek magatokat, ó, milyen pompás! Ez olyan, mintha a férgek a lótuszra tapadva azt mondanák: „Ó, van egy lótuszunk!” És ti? Még mindig csak férgek vagytok, mi haszna van ezeknek a lótuszoknak, csak Isten tudja, lótusz-e vagy kígyó. Ha tehát egy guru nem beszél az önmegvalósulásról, nem beszél a Kundaliniról, nem beszél a felemelkedésről, nem beszél a második születésről, nem lehet guru. Ez a minimum. Mint például mi hiszünk, mondjuk, Rámában: „Én hiszek Rámában”. Hát aztán?

Szívességet tesztek Rámának? Vagy Ráma van tesz szívességet nektek? „Hiszek Jézusban.” Hát aztán? Hisztek ebben, hisztek abban – ez egy teljesen képtelen dolog, sosem értem, amikor az emberek azt mondják: „Én hiszek ebben.” Min változtat ez? Mit jelent ez? Hisztek Jézusban. Kicsapongó életet éltek, mindenfélét csináltok, de „én hiszek Jézusban, én hiszek Istenben”. Mindenfélét elkövettek az Isteni ellen, ugyanakkor „hisztek”. Fölmerül a kérdés: mit értetek hit alatt? Mint például: „Elhiszem, hogy ez ezüst”.

Na és aztán? Ez tényleg ezüst. Mit változtat az rajtatok, ha hiszitek, talán valami nagyszerű dolgot műveltek? Mi ebben a nagyszerű? Ha azt mondjátok: „Én hiszek Sri Matadzsiban”, akkor mi van? Rendben van, ti bizonyos tapasztalatok alapján hisztek Bennem, de akkor is. Matadzsinak jelen kell lennie az életetekben, a kifejezéseitekben, a viselkedésetekben, abban, ahogy másokat kezeltek, egymás megértésében, az egymás iránti szeretetben. Ez az, ami hatással van az emberekre. Azt mondják: Rendben, odamegyünk Matadzsihoz, csak imádkozunk egyet, aztán elmegyünk. Nem fogunk beszélni Vele.

Miért? Mert hiszünk Matadzsiban. Ennyi. Most tehát meg kell értenünk, hogy ha hiszünk a Szahadzsa Jógában – természetesen ez sraddha (megvilágosodott hit), ez nem vakhit, egyetértek – de mégis, a hitnek az egész lényeteket át kell itatnia. Ennek a hitnek cselekvéshez kell vezetnie, eredményeket kell hoznia, mindenféle módon meg kell nyilvánulnia. Valaki azt mondhatja: „Mi hiszünk Matadzsiban, Ő tesz mindent”. Akkor hát Ő fog bhaktit végezni előttünk? Nekem kellene leülnöm, és Matadzsi dalát énekelnem? Vagy hogyan? Azt kell tehát megértenetek, hogy mi az, amit nektek kell megtennetek, és amint ez elkezd működni, ezek a démonok és raksaszák el fognak tűnni, minden probléma nélkül.

„Mit teszek a Szahadzsa Jógáért?” Ezt a kérdést kell föltennetek: „Mit teszek?” Ha készítünk egy ilyen eszközt, és ez az eszköz nem csinál semmit, mi értelme van elkészíteni ezt az eszközt? Most ti vagytok a lámpások, megvilágosodtatok, de mi haszna van egy lámpásnak, ami csak valahol lóg, de nem ad fényt senkinek? Fényt adtok az embereknek, teljes ártatlansággal, teljes önzetlenséggel, nem úgy, hogy azért adjuk a fényt, hogy hasznunk származzon belőle, vagy hogy megmutassuk, milyen nagyszerűek vagyunk - mindenféle ostobaság előfordulhat. Ilyenkor megkezdődik a kisiklás. Elkezdik mondani: „Ó, én ilyen vagyok, én olyan vagyok”. De ha teljesen megértjük, hogy eszközök vagyunk az Isteni kezében, és csak élvezzük, ahogy az Isteni áramlik rajtunk keresztül és kidolgoz mindent, akkor nem leszünk fáradtak, nem leszünk izgatottak, nem kerülünk kellemetlenségekbe. De ez már megtörtént veletek. Rendkívül érettek vagytok, de mégis el kell döntenetek, hogy most, amikor eljöttetek Indiába, hogy megtapasztalhassátok a túra nyújtotta örömöket, ez mi célból történik? Nem azért, hogy megtartsátok magatoknak, hanem hogy megosszátok másokkal. Ezt az örömöt azért kapjátok, hogy megosszátok másokkal.

Amíg ezt nem tanuljátok meg, az egótok újra és újra vissza fog térni. Azt is láthattátok, hogy még azok az emberek is belezavarodnak az egójukba, akik a Szahadzsa Jógát terjesztik. Nagyon óvatosnak kell tehát lennünk. Minél magasabbra emelkedtek isteniségetekben, minél érettebbek vagytok, annál inkább vigyáznotok kell. Nézzetek meg egy fát; ha csak egy levél van rajta, nem száll rá rovar. De ha virág van rajta, a bogár odarepül, beporozza, így az átalakul gyümölccsé. De amikor gyümölcs van a fán, akkor jön a rovar és lerágja. Amikor tehát gyümölccsé értetek, nagyon óvatosnak kell lennetek, hogy semmiféle rovar ne férhessen hozzátok. Ellenkezőleg: most már megvan minden erőtök ahhoz, hogy elpusztítsátok az összes rovart. És azt mondanám, hogy ez az az állapot, amit mindannyiatoknak el kellene érnie.

Egyrészt tehát elpusztítjátok a rovarokat, másrészt pedig elégedetté teszitek az embereket. Kétségtelenül a kollektivitás az egyetlen útja, hogy megtisztuljatok, de még nagyszerűbb dolog elindulni, hogy megtaláljátok, hol tudnátok terjeszteni a Szahadzsa Jógát: „hova mehetnék, melyik a legközelebbi falu, ahova elmehetnék, hol tudnám ezt megvalósítani”. Minél többet gondoltok ezekre a dolgokra, annál jobb, annál inkább ebbe az irányba fogtok haladni. Amint elindultok ebbe az irányba, meg fogtok lepődni, a Szahadzsa Jóga előttetek fog haladni. Azokkal az emberekkel fogtok találkozni, akikkel szeretnétek, meg fogjátok kapni az összes segítséget, amire szükségetek van. Hirtelen olyan emberek bukkannak föl, akik megkérdezik: „Hogyan tudnánk segíteni?” Minden fajta segítséget meg fogtok kapni, amint kiterjesztitek önmagatokat. Úgy, mint amikor a madarak kiterjesztik a szárnyaikat, ti is felszálltok. De ha nem terjesztitek ki önmagatokat, ha a Szahadzsa Jógát, csak magatoknak tartjátok meg, nem fog működni. Tudom, hogy nagyon szerettek engem, és tudjátok, hogy én is nagyon szeretlek benneteket, de nem gondoljátok, hogy ezt a szeretetet másokkal is meg kellene osztani? Hogy a többieknek is meg kellene ezt tapasztalni?

Ám amikor erőlködni kezdünk, bajlódni fogunk azokkal az emberekkel is, akik nagyon nehéz természetűek – az én bátyám, az én bátyám fia... Ne menjetek a közelébe ennek az „enyém” dolognak, kerüljétek el! Az „enyém” a legnehezebb dolog. Tudjátok, a családomban Én sem avatkozom bele a dolgaikba, mert ha az ember egyszer belemerül ebbe az „enyém” dologba, máris a fejére fognak ülni, vagy a Szahadzsa jógik fejére fognak ülni. Ne avatkozzatok tehát bele az emberek dolgaiba – ez az én nővérem, ez az én menyem – semmi ilyesmit ne tegyetek. A dolgok mögé kell látnotok, és minél jobban mögé láttok, annál jobb lesz. Jól láthatjátok, hogy habár megfeszítetten dolgoztunk Maharastrában, úgy látom, ez egy használhatatlan hely. Maharastrában nagyon kevés szahadzsa jógi van, de ami ott van, az sem túl jó. Amíg a delhi szahadzsa jógik, itt Madrasban, Bangaloréban, nézzétek csak meg, milyen ragyogó szahadzsa jógik vannak itt. Nagyon sok munkát fektettem ebbe itt. Akik a közeletekben élnek, nem mindig képesek látni a nagyszerűségeteket.

Amikor közel mentek egy nagy hegyhez, nem fogjátok látni a nagy hegyet, el kell távolodnotok tőle, hogy láthassátok. Ugyanígy, ha valamit valakinek a segítségével akartok elvégezni, gondoskodjatok róla, hogy ne legyen vele közeli kapcsolatotok, és semmiféle kapcsolatotok sem. Inkább legyen egy ismeretlen. Az ilyen emberek sokkal jobban megfelelnek arra, hogy kövessenek titeket, és ők minden bizonnyal meg fogják szilárdítani a figyelmeteket. Különben azok, akiket ismertek, bonyodalmakat fognak számotokra okozni. Számos akadállyal kell szembenéznünk a Szahadzsa Jóga terjesztése során, de korábban még több akadály volt, lassacskán ezek elenyésznek. Természetesen sokkal könnyebb a helyzet, mint Tamás (evangélista) idejében, mivel neki rejtegetnie kellett a tanulmányait. Azt gondolta, eljön majd a megújulás ideje, amikor ezeket a tanulmányokat felfedezik. Képzeljétek csak, mindössze 48 éve, vagy talán 53 vagy 50 éve fedezték föl őket. Korábban nem találtak rájuk.

El kellett rejtenie. De most nekünk nem kell rejtőzködnünk. Most elő kell lépnünk, és tudnunk kell, hogy meg kell bocsájtanunk. A mi ajtónk nyitva áll, bárki beléphet. Így különféle emberek jönnek közénk; ha ti mentek valahova, ott is mindenféle ellenkezés bukkanhat föl, mindenféle, nem számít. Mindent le lehet győzni, de a legfontosabb, hogy legyetek kezdeményezőek, és győzzétek le a saját letargiátokat. Akkor elkezd majd terjedni. Természetesen már sok szahadzsa jógi van – Oroszországban már több ezer. De most mindenhol sok új ember fog jönni, és biztos vagyok benne, hogy ez egy jó év, amikor azt jósolták, hogy idén a Szahadzsa Jóga nagyon sokat fog fejlődni. Ez tehát az első dolog, amikor ma elkezdjük.

Csak el szerettem volna mondani, hogy rendelkezetek az erővel, a Sakti a kezetek ügyében áll. Elmondták, hogy egy nappal az érkezésem előtt nagyon hideg volt; mondtam, hogy ne aggódjatok, nem adtam bandhant, semmi ilyesmi. Csak idejöttem, és valahogyan tudják. Minden rendbe jött, a kurtátokban ülhettek most itt. Máskülönben az öltönyötökben ülve vacognátok. Ez így működik. De ilyen módon kell odaadást tanúsítanotok. A Szúriának (Nap), a Csandrának (Hold) és az összes csillagnak – az egész világmindenségnek csak egy dolga van: hogy biztosítsa a Szahadzsa Jóga terjedését, a megalapozódását és céljának elérését. Minden elem ezen dolgozik. Minden ezen dolgozik – a Paramcsaitanja is rendkívül sokféle módon működik körülöttünk.

Nektek most nem Felőlem kell meggyőződnötök, hanem magatokról kell meggyőződnötök, hogy rendelkeztek az összes erővel. Őszintén szólva Én valójában nem teszek semmit. Ha Magam is mindent el tudnék végezni, nem így tettem volna, hanem mindent elvégeztem volna egyedül. Ezért ezt nektek kell elvégezni – ti vagytok az Én eszközeim. Ti vagytok a Sakti eszközei. De szívből jövően és gyönyörűen végezzétek a munkát, úgy, hogy elégedettséget eredményezzen. Mint például tegnap ez a zenész – ő csak szórakoztatni akart benneteket. Játszani akart. És még ő is nagyon élvezte. Ugyanígy nekünk is akarnunk kell megtenni ezeket a dolgokat.

Ezt mondanom sem kell. És biztos vagyok benne, hogy bárhol vagytok, bárkivel találkoztok, elkezdtek a Szahadzsa Jógáról beszélni, és elmondjátok nekik. Így működni fog, hatni fog rájuk. Annál is inkább, mivel az összes istenség minden erejével mögöttetek áll, előttetek pedig a Szahadzsa Jóga halad nagy sebességgel, a Paramcsaitanja. Most jönnek a szahadzsa jógik, rendben, nem kapnak enni, ennyi, szervezzétek meg. Minden roppant gyönyörűen elrendeződik. Nézzétek meg ezt a szervezést, azt gondoltam, hogy csak egy páran vannak itt, és körülbelül húsz szahadzsa jógi Madraszból, hihetetlen, hogy tudták mindezt megszervezni. Figyelemre méltó, hogyan működik ez a dolog. hogyan hozza meg gyümölcsét. Bízzatok önmagatokban, bízzatok az istenségekben, hogy segítenek, nem kell idegeskednetek, csak haladjatok előre.

Mert a Sakti bennetek van. Birtokoljátok az erőt. Mindenféle erővel rendelkeztek, biztosítalak felőle, minden erőtök megvan. Kérjétek és megkapjátok. Bármit kértek, megkapjátok. De ne habozzatok. Nemrég azt mondtam, hogy könyörgök, üljetek fel a trónusra, és rátettem a koronát is a fejetekre. És azt is mondom most, hogy királyok vagytok, de még mindig megfutamodtok, és nem hisztek Nekem, félénken pislogtok: „Tényleg király vagyok? Hogyan lehetek az?” Ennek nem ez a módja. Bízzatok magatokban.

Nagyon örülök, hogy eljöttetek ide. Igyekezni fogunk mindent lehetőt megtenni, hogy kellemesen érezzétek magatokat, és hogy megkapjatok mindent, ami szükséges. Természetesen ti a Lélek vagytok, és így próbáljatok meg rátalálni a Lélek kényelmére. Tudom, hogy nagyon igyekeztek alkalmazkodni. Mindenkit meglep, hogy ti, nyugati emberek, akik csak a materializmusban hisznek, be tudjátok fogadni a Szahadzsa Jógát, nagyon meg vannak lepődve. De ti mind nagyon kedves emberek vagytok, azt hiszem, nagyon különlegesek, akik a Szahadzsa Jógába jöttetek. És Isten kegyelméből, biztos vagyok benne, hogy ti lesztek azok, akik lefektetitek a Szahadzsa Jóga alapjait, akik felépítitek a Szahadzsa Jóga nagyszerű palotáját a bölcsességetek, a hitetek, a saktitok és a szeretetetek segítségével. Ma a Saktit fogjuk tisztelni – nagy szükség van erre – a Saktit, aki elpusztította az ördögöket, az összes raksaszát. Ezt az aspektust fogjátok ma tisztelni, a bennetek lévő Saktit, és azt, aki rajtatok kívül is van. A vágyatok segítségével fogjátok ezt elvégezni.

Ma tehát magát a Saktit fogjuk tisztelni – Mahakalit. Isten áldjon meg benneteket! Ma először a Lábaimat fogjuk megmosni, és ezalatt az Atharva Sírsát fogjuk egyszer elmondani, azután elmondhatjuk az ezer nevet, melyet a noidai jógik állítottak össze úgy, hogy könnyen el lehessen mondani, énekelve. Így tiszteljük a Saktit.