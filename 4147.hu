[embed]https://vimeo.com/188420780[/embed]

Születésnapi puja. New Delhi (India), 1999. 03.21.

Elmondtam nekik hindi nyelven, hogy a szeretet... látni lehet egy ember szeretetét, ahogy megnyilvánul annyi ember szemében itt. És amikor megláttam a lelkesedést, a Szívem nagy szeretettel telt meg. Hatalmas szeretettel.

Láthatjátok milyen erős ez a szeretet. Minden rossz érzést, negatív gondolkodást, és önpusztító elemet a Sahaja jógában nagyon egyszerűen helyre lehet hozni és lehet irányítani, ha őszinte szívvel kétszer meditáltok, reggel és este. Ilyenkor, persze, ne nézzétek az órátokat, hanem élvezzétek, élvezzétek a meditációtokat. Ez olyan erőt ad majd nektek, hogy másokat szeressetek, hogy megbocsássatok másoknak; ahelyett, hogy apró dolgok miatt rosszul éreznétek magatokat, vagy ingerültek lennétek, mert úgy érzitek az önbecsüléseteket kétségbe vonták. Néha veszekszünk is másokkal, nagyon agresszívvá válunk, pedig nem az ő hibájuk.

A legjobb megnézni a másik ember vibrációit. Ha rosszak a vibrációk, nincs értelme veszekedni, mert az még több zűrzavart okoz. Ha valakinek nagyon rosszak a vibrációi, azzal nem lehet veszekedni, őt nem lehet irányítani. Vagy ha valaki túlságosan öntelt, ne próbáljátok csillapítani, vagy mondjuk, tárgyalni vele. de az emberek néha még legyezgetik is a hiúságát. Ezzel még jobban elrontjátok őt. Tehát az a legjobb, ha kimutatjátok a szereteteteket egy nagyon kedves és különleges módon.

Mondok egy példát, amit már sokszor elmeséltem. Meglátogattam ezt a Gagangarh Maharajot, aki egy nagyon magas hegyen lakott, ahová nem lehetett autóval vagy bármivel felmenni, szóval gyalog kellett mennem.

Mindenki azt mondta: „Anyám, miért mész oda egyáltalán?”

Azt mondtam: „Nézzétek a vibrációkat. Jók a vibrációk, nem? Ezért megyek.”

Sok mindenkinek mesélt Rólam, és azt mondta nekik: „az Adi Shakti megszületett Bombayben. Miért hozzám jöttök?” Az emberek meg elmesélték ezt nekünk.

Azt mondtam: „Meg kell látogatnom ezt az embert,” és így mentem el hozzá, hogy megismerjem.

Állítólag irányítja az esőt. Irányítani tudta az esőt. Ott ült egy kövön, és nyugtalanul csóválta a fejét, amikor odaértem. Úgy szakadt az eső, hogy mire felértem hozzá, teljesen eláztam. Bementem a barlangba, ahol élt, ő meg nagy haraggal tért vissza az eső miatt.

Azt mondta: „Anyám, miért nem engedted, hogy megállítsam az esőt?”

Azt mondtam: „Nem tettem ilyet.”

„De igen, mert én mindig szabályozni tudom az esőt. Te messziről jöttél a meghívásomra, és ennek az esőnek nem lett volna szabad így viselkedni.

Azt feleltem: „Nem, nem viselkedett illetlenül.”

„Akkor mi történt?” Tudjátok, eléggé kijött a sodrából. Azt mondtam neki: „Csillapodj le, elmesélem mi történt. Tudod, vettél nekem egy szárit, de te szanjászi vagy, én pedig nem fogadnék el szárit egy szanjászitól, tehát az eső teremtette meg az alkalmat. Teljesen eláztam, így el kell fogadnom tőled a szárit.”

Abban a pillanatban végtelen szeretetet érzett irántam, elkezdett sírni, és leborult a lábaim előtt, majd azt mondta: „Anyám, most már tudom milyen hatalmas dolog a Szeretet, hogyan veszi le a figyelmedet a földi dolgokról, és a rideg viselkedésről, és olyan helyre visz, ahol élvezheted a Szeretetet, ami beborít.”

Ez az egyik történet, amit el szoktam mesélni nektek. De az egész esemény legfontosabb üzenete az, hogy próbáljatok szeretni, próbáljátok ki a tiszta szeretet fortélyait, a tiszta szeretetét, és működni fog. Meg kell tanulnotok, fokozatosan meg fogjátok tanulni hogyan kell. Ne adjátok fel. Vannak nagyon nehéz emberek - egyetértek - nagyon, nagyon bonyolult emberek, de legalább azokkal az emberekkel próbáljátok, akik nem annyira bonyolultak. Meg fogtok lepődni, hogy lesz egy jó társaságotok, sok barátotok, barátságok, ahogy most itt a Sahaja jógában.

Amikor először jöttem Delhibe, megrémültem a helytől, mert nagyon kevés Sahaja jógi volt, és - nem tudom miért akartak Nekem puját tartani, lehet, hogy a bombayi emberek mondtak nekik valamit – a kumkumot meg mindent kicsi műanyag üvegekben hozták. Ajaj! Ijedtemben kicsire zsugorodtam a tudatlanságuk miatt. Azt mondtam: „Most mit tegyek? Mi fog történni?” De látjátok ma ugyanazt a Delhit, milyen nagyszerűvé és gyönyörűvé vált, és annyira lelkessé. Láttam, ahogy viszik a zászlókat, és nem tudtam, hogy egy ilyen zászlós felvonulás lesz itt, bár azt hiszem egyszer vagy kétszer előfordult már Cabellában. És mennyire élvezték egymás társaságát! Tényleg fantasztikus. Ha élvezni tudjátok a szeretetet, nem fogtok semmi mást élvezni, csak a mások iránti szeretetet, ami nem magatokra irányul. Épp ellenkezőleg, látni fogjátok, hogy a testetek, az elmétek, a gondolataitok, minden a mások iránti szeretet megteremtésére irányul, nem magatok felé. Megváltozik az egész hozzáállás. A sötétségben nem láttok semmit, de ha van egy pici fény, az mindenhova terjed. Senki nem mondja a fénynek, hogy „Terjesztened kell a fényedet minden irányba,” de mégis megteszi. Ugyanígy ti mind megvilágosodott emberek vagytok, a szeretet által vagytok megvilágosodva, és ennek a szeretetnek a fénye automatikusan terjed, spontánul, sahaj módon.

Nagyon meghatódtam azon is, ahogy a Yuva Shaktijaink táncoltak, és élvezték. Úgy érzem, ez egy nagyon nagy áldás, mert manapság a fiatal gyermekeink, a fiatalok rossz irányba haladnak. Nem olyan rossz a helyzet, mint más országokban, de nagy trendje van annak, hogy elrontsák őket, és nagyon nyugatiasnak nevezhető, elrontott személyiséggé alakítsák őket. De most olyan sokukat láttam együtt táncolni, megfeledkezve a kasztjukról, hitvallásukról, mindenről, csak élvezték egymás társaságát.

Ennek meg kell történnie ebben az országban, és minden országban, hogy érezzük az egységet, és élvezzük a másokkal való egységet. Ha nem élvezzük, akkor olyanok vagyunk, mint a csepp, ami kikerült az óceánból, ami bármikor kiszáradhat. De ha szerves részei vagytok annak az óceánnak, akkor az történik, hogy magatokban hordozzátok az óceán minden mozgását, és teljes mértékben szerves részei vagytok annak az óceánnak, mert nincs különálló identitásotok.

Minden olyan dolgot, ami elkülönült identitást hoz létre a társadalmunkban, a kultúránkban vagy a viselkedésünkben, a saját életünkben, meg kell teljesen fékezni. Ez sok problémát megoldana kezdve a családi életünkkel, a nemzeti életünkön át, a nemzetközi életünkig. Meg kell fékeznünk minden elszigetelő érzést, hogy kell saját házunk, saját államunk, saját nemzetünk legyen.

Fokozatosan, minden nemzet eggyé válik, ebben biztos vagyok, mert különleges idők jönnek, és a kormányzásból sokan fogják gyakorolni a Sahaja jógát. Ha elkezdik a Sahaja jógát, másképp fognak alakulni a dolgok. Jelen pillanatban még nem gyakorolják, nincs az életükben a Sahaja jóga, nincs tudomásuk a mi nagy szereteten alapuló mozgalmunkról, ezért mindenből saját maguknak akarnak elkülöníteni. Nem tudják, hogy holnap megperzselődnek a forróságban, vagy elmossa őket az eső, vagy talán a Földanya magába szívja őket.

Tehát mind együtt kell lennünk, minden különbözőség ellenére. Különböző családokba születünk – elvégre nem születhet mindenki egy családba. De most a Sahaja családhoz tartoztok, és ez a Sahaja család egy. Nem hisz a különálló létezésben vagy az egyediségben. Mi mind egyek vagyunk, és nem érdekel minket, milyen különbözőségek vannak kívül.

Nagyon meghatódtam, mert az új éve most új kihívást hoz mindnyájunk számára, amit el kell fogadnunk, mégpedig, hogy a Kali Yugának vége, és meg kell alapoznunk a Satya Yugát, amihez ti mindnyájan, akik különböző országokból jöttetek el kell, hogy gondolkodjatok: hogyan lehet ezt megvalósítani a ti országotokban és más országokban. Milyen problémák vannak más országokban? Helyezzétek a figyelmeteket kifelé, ne befelé, olyan értelemben, hogy ne azt mondjátok, nekem erre van szükségem, arra vagy szükségem, amarra van szükségem. Azt kell tudnunk, másoknak mire van szüksége: mire van szükségük, mire van szüksége az embereknek a mi társadalmunkban, a mi nemzetünkben, a mi világunkban? Jobb, ha feljegyzitek: mire van szükségük? Ez jobb, ez működni fog; lehetséges, javítható. Nagyon fontos lenne, hogy a Sahaja jógik leüljenek, és összeírják, mire van szüksége a világnak, és mit kell tenni.

Ez egy szép ötlet lenne mindnyájatok számára, hogy egy olyan homogén társadalomra létrehozására törekedjetek, mint ami ma itt van. Egy napon talán meglepődtök, hogy mi leszünk azok, akik útbaigazítják, és vezetik a többi embert, szeretetünkkel, figyelmünkkel és gondoskodásunkkal.

Nagyon szépen köszönöm. Isten áldjon meg benneteket.

 

H.H. Shri Mataji Nirmala Devi