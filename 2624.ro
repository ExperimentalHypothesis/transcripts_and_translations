Christmas Puja, Ganapatipule (India), 25 December 2002.

Crăciun fericit tuturor!

Potrivit cu Sahaja Yoga, Iisus Christos se regăsește în chakra voastră Agnya. Întreaga Lui viață ilustrează calitățile unei persoane care este un suflet realizat. Iar ceea ce a arătat El prin propria viață este faptul că nu ar trebui să aveți niciun fel de lăcomie sau pofte trupești. Modul în care oamenii au devenit lacomi în ziua de azi, peste tot în lume, este de-a dreptul șocant. Încă de mici, copiii învață de asemenea să ceară un lucru sau altul. Numai satisfacția deplină în viață vă poate da acel calm, acel echilibru, grație căruia nu jinduiți după lucruri. În aceste timpuri, chiar și India a devenit foarte occidentalizată, în sensul că și indienii tânjesc după foarte multe lucruri. De fapt, acum în America, dintr-odată oamenii se îndreaptă către spiritualitate. Ei se îndreaptă către spiritualitate pentru că au văzut că nu găsesc satisfacție în nimic altceva. Însă trebuie să învățăm din viața Lui, din măreața viață a lui Iisus Christos.

În primul rând, El s-a născut într-o mică colibă - asemeni colibelor pe care le-ați văzut pe drumul spre Ganapatipule - demonstrând că este o personalitate foarte satisfăcută. Și a fost pus într-un leagăn care era complet acoperit cu fân uscat, cu fân foarte uscat. Vă puteți imagina? Iar apoi și-a sacrificat viața pe cruce. Întreaga Sa viață este un exemplu de sacrificiu și asta pentru că El a avut o putere, puterea Spiritului, cu ajutorul căreia putea sacrifica orice. Și-a sacrificat până și propria viață. Așadar puteți înțelege că măreția lui Iisus Christos venea din personalitatea Sa spirituală de excepție. Însă deși Iisus Christos este venerat peste tot în lume și în special în țările occidentale, este uimitor să vezi cum aleargă ocidentalii după lucruri materiale. Întreaga industrie a acestor țări este menținută cu povești răsunătoare despre tot ceea ce produc și de asemenea de modul în care oamenii se laudă cu bogăția lor. Vor purta o cruce la gât pentru a arăta că sunt creștini.

În primul rând, nu ar trebui să purtați niciodată crucea pe care a fost răstignit Iisus Christos. Ei însă reușesc să-și creeze o mască printr-o astfel de ipocrizie, în timp ce sunt de fapt la polul opus față de Iisus Christos. Și nu numai ei, ci și soțiile și copiii lor - cu toții sunt foarte lacomi. Trebuie să aibă una, alta. Și în India atitudinea este aceeași acum. Și ce vor ei de fapt? Își închipuie că având toate aceste lucruri în jur se vor simți foarte confortabil. Nu e deloc așa. Ei râvnesc tot timpul la altceva și nu se pot bucura nici măcar de ceea ce au obținut deja. Este foarte surprinzător că într-o țară cum este America, unde nu a existat corupție, dar în care sunt oameni care au făcut averi uriașe, ca ei să fie considerați discipoli ai lui Iisus Christos.

Este dincolo de puterea Mea de înțelegere. India a fost cândva o țară cu adevărat sfântă, o țară în care sfinții erau respectați. În prezent însă India a decăzut la un asemenea nivel degradant de lăcomie, de lăcomie, încât e imposibil să îi înțelegi pe acești oameni. Putem spune că indienii nu au fost într-o mare măsură adepții lui Iisus, dar indienii creștinii de aici, care spun că îl urmează pe Iisus, sunt cei mai decăzuți. Ei au adoptat în întregime stilul de viață occidental, acceptând lăcomia, dar se consideră a fi creștini. Iisus însă a demonstrat că nu aveți nevoie de nimic în această lume. El a fost așa o personalitate grandioasă, așa o încarnare măreață, respectată pretutindeni de toată lumea. De ce? Fiindcă a avut cea mai mare putere de sacrificiu nu pentru că a avut o mașină luxoasă, sau o casă mare - în niciun caz. Este respectat doar pentru că a fost o persoană atât de umilă.

Viața Sa a fost remarcabilă. Iar în ziua de azi El guvernează inimile atâtor oameni în ciuda faptului că S-a născut foarte, foarte sărac și a fost răstignit de asemenea ca un om foarte sărman. Deci cei care aleargă după bani nu sunt în niciun caz creștini și nu au nimic în comun cu Iisus Christos. Iar Iisus a fost foarte fericit, o personalitate plină de bucurie. I-a ajutat pe cei săraci, i-a ajutat pe cei aflați în nevoie, fiindcă le-a înțeles problemele, fiindcă a putut să simtă ce era în inima lor. El a încercat să ajute oamenii bolnavi, pe cei năpăstuiți, în timp ce lumea de azi a ajuns la o asemenea absurditate încât țările sunt sprijinite să se lupte între ele. Ei au creat creștinismul doar pentru a lupta. Ce face creștinismul în această țară (India)? Creează doar o mare putere, convertind tot mai mulți indieni la creștinism. Am auzit și din multe locuri cum au fost convertiți oamenii la creștinism.

Iisus Christos nu a convertit niciodată nici măcar un suflet. El a vrut să-i ajute pe oameni să se transforme, așa cum voi toți ați făcut-o, dar nu schimbând religia, sau schimbând ceva ce aveți de la naștere - în niciun caz. Și care a fost rezultatul vieții Lui? Acest gen de oameni inutili, de calitate inferioară, care sunt mânați de pofte și lăcomie. Îmi fac griji uneori și în privința Mea, sperând că discipolii și copiii Mei nu vor face lucruri anti-Sahaj, lucruri care sunt împotriva principiilor Sahaja Yogăi. Iar unul dintre principiile Sahaja Yogăi este acela că voi trebuie să-i ajutați pe cei care sunt oprimați, pe cei care încă nu sunt realizați, că trebuie să le dați Realizarea. Această lume nu va continua să existe dacă îi ajutăm pe cei care încearcă să o distrugă. Dacă trebuie să salvăm această țară, dacă trebuie să salvăm întreaga lume, atunci trebuie să devenim asemeni lui Iisus Christos. Dezvoltați-vă spiritul de sacrificiu. Ar trebui să fie o calitate foarte, foarte puternică, pentru că voi toți sunteți suflete realizate.

Încercați să vă dezvoltați spiritul de sacrificiu, calitatea de a-i ajuta pe ceilalți. În viața Mea am cunoscut oameni excepționali, care întotdeauna erau dispuși să dăruiască celor aflați în nevoi. Și aveau un caracter atât de măreț! Nu au primit niciodată vreun premiu, vreo distincție sau altceva, dar erau foarte fericiți dacă puteau să-i ajute pe ceilalți. E foarte, foarte trist ce se întâmplă în ziua de azi în India, în care atât de mulți oameni și-au sacrificat viața pentru a dobândi independența și libertatea. Ce se întâmplă în ziua de azi este faptul că aceiași oameni - sau poate nu ei, ci copiii lor - care sunt la cârma acestei țări, care poartă responsabilitatea ei, nu fac nimic altceva decât să-și adune averi. De ce a apărut această situație? În India am avut de asemenea mulți oameni care au dat dovadă de un înalt spirit de sacrificiu. Ei au fost cu adevărat liderii acestei țări. Câți dintre voi sunteți astfel?

Câți dintre voi ați fi gata să dăruiți altora lucruri care vă aparțin? Ce ați face pentru a-i ajuta pe ceilalți? Este foarte trist faptul că popoarele creștine nu L-au urmat niciodată pe Iisus, iar noi devenim la rândul nostru asemeni lor. Nu spun că nu ar trebui să faceți afaceri, sau că nu ar trebui să faceți bani. O puteți face, dar cu toate astea trebuie să vă amintiți pentru cine faceți toate astea. Ce veți face cu acei bani de fapt? Ce veți face cu acei bani? Ar trebui să vedeți de fapt dacă pe parcursul unui an ați dat măcar unul din lucrurile voastre altcuiva. Nu spun să vă crucificați; nu - asta ar fi prea mult. Dar puteți sacrifica măcar puțin din confortul vostru pentru alți oameni?

Sahaja Yoghinii trebuie să fie plini de bunătate, plini de bunătate și de iubire față de oameni. Dacă nu sunteți așa, nu sunteți Sahaja Yoghini. Înainte de toate ar trebui să aveți o inimă bună și iubitoare, să înțelegeți problemele cu care se confruntă oamenii și să încercați să ajutați cât mai mulți dintre ei. Dar de fapt nu este așa. Nici măcar Sahaja Yoghinii nu înțeleg care este valoarea vieții lor. Ei sunt pe aceeași cale pe care a fost Iisus Christos, ei sunt suflete realizate. Trebuie să aibă acel sentiment, să simtă acea uniune cu restul oamenilor și ar trebui să simtă sacrificiul lui Iisus în interiorul lor. Pentru ce și-a sacrificat Iisus viața? Doar pentru a ajuta chakra noastră Agnya, pentru a ne înlătura egoul, pentru a lupta împotriva egoului nostru. Noi însă suntem atât de egoiști.

Tot ce a făcut El este irosit, oamenii nu înțeleg și nu absorb caracterul și viața Lui. Este foarte rău. Pentru noi toți, El poartă un mesaj foarte măreț, pentru toți cei care sunt suflete realizate El este un exemplu fără egal. Există atât de multe lucruri de făcut. Avem - așa cum știți, Eu Mă gândesc întotdeauna la cei aflați în nevoi și am înființat multe organizații care ajută în acest sens. Le cunoașteți foarte bine. Recent, am înființat o organizație pentru femeile nevoiașe și pentru copii orfani, în Delhi. Eu am dat majoritatea banilor dar, pentru a o finaliza, Mi-am zis: „De ce să nu le cer Sahaja Yoghinilor să contribuie cu o mică sumă pentru a o termina?”, Și au făcut-o. Trebuie să îi felicit pe Sahaja Yoghinii din Delhi pentru exemplul pe care l-au dat celorlalți Sahaja Yoghini. Am fost uimită că au putut să strângă atât de mulți bani pentru această organizație cu scop înalt.

Nu vedem niciodată cum suferă femeile în India, cum suferă femeile nevoiașe. Sunt părăsite de soți fără să fie în vreun fel vinovate. Sunt părăsite pur și simplu dintr-un capriciu, lăsate cu copiii pe străzi. În rândul musulmanilor este chiar și mai rău. Am simțit foarte intens că trebuie să fac ceva, măcar pentru a atrage atenția oamenilor asupra destinului și problemelor lor, astfel încât aceste femei să fie ajutate să se descurce și să-și câștige existența. Cred că este de datoria tuturor Sahaja Yoghinilor să meargă și să vadă cine are nevoie de ajutorul lor. Nu ar trebui să trăiți doar pentru voi, câștigând doar pentru voi înșivă, făcând bani pentru propriul folos, ci ar trebui să încercați să-i ajutați și pe alții. Ajutați-i pe cei pe care îi puteți ajuta, încât ei să spună: „Sahaja Yoghinii au făcut asta pentru noi”. Am atâtea idei de a-i ajuta pe oameni și voi încerca să le fac să prindă viață cu banii de care dispun. Dar aș vrea să decideți și voi să faceți ceva pentru ei.

În special această țară este divizată în cel puțin două părți: una fiind cei bogați iar cealaltă cei foarte săraci. Mi se strânge inima când văd acești oameni foarte săraci. Mi se strânge inima de durere și nu știu cum să-i ajut. Este o comunitate atât de extinsă. Dar dacă decideți să faceți ceva în acest sens, puteți merge peste tot. Stați jos. Puteți merge peste tot și puteți găsi căi și metode de a-i ajuta pe cei foarte săraci. Ei au nevoie de ajutorul vostru prin toate mijloacele. Iar voi sunteți capabili să îi ajutați. Având binecuvântările lui Shri Mahalakshmi sunteți bine echipați, așa că încercați să-i ajutați pe cei săraci.

Încercați să-i ajutați pe cei care sunt foarte nevoiași. Știu că nu sunt Sahaja Yoghini. Nu vă așteptați să devină Sahaja Yoghini - nu pot. Pe vremea lui Iisus Christos, câți erau Sahaja Yoghini? Câți oameni puteau înțelege profunzimea problemelor umane? Iisus Christos însă a venit pe pământ și și-a sacrificat viața pentru păcatele oamenilor - vă puteți imagina? Este ziua în care trebuie să-I celebrăm nașterea cu mare bucurie. Dar prin ce naștere și prin ce viață a trebuit El să treacă! Nimănui nu i-ar plăcea să ducă o astfel de viață. Trebuie însă să înțelegem esența vieții Lui.

A alerga pentru a vă satisface lăcomia este o nebunie. Lăcomia este fără sfârșit. Cei care sunt lacomi sunt lacomi tot timpul. Cer bani, cer una, cer alta. De ce să nu vă uitați la ceilalți, la ce doresc ei? Pentru că noi suntem în conștiința colectivă, ar trebui să înțelegem ce vor acești oameni, ce putem face pentru ei. Știu că este foarte greu în aceste timpuri moderne, cu toate aceste reclame care rulează continuu, dar voi sunteți Sahaja Yoghini. Trebuie să fiți oameni normali, să aveți atitudinea unor sfinți față de toate aceste lucruri și să încercați să eradicați toate aceste lucruri negative prin puterile voastre speciale. Astăzi este o zi de mare bucurie pentru Mine ca și pentru voi toți. Totodată, când Mă uit la viața lui Iisus, o viață atât de scurtă, cât de nefericită a fost!

Nu din cauza sărăciei - nu! Ci din cauza urii și a torturilor prin care a trecut. Lui nu I-a păsat de sărăcie, nu s-a scris că ar fi spus ceva cu privire la asta. Ce îl deranja de fapt erau lucrurile greșite și modul în care oamenii erau oprimați. A preluat deci toată această agonie asupra Lui, pentru a rezolva problema. El a creat creștinii, dar ceea ce fac ei este o absurditate, doar o absurditate. Nu are nicio semnificație, nicio însemnătate în raport cu viața lui Christos și nu reflectă în niciun fel măreția muncii Sale. Deci când sărbătorim ziua nașterii Sale, ar trebui să sărbătorim totodată și capacitatea Sa de sacrificiu, puterea iubirii Sale. Acum Sahaja Yoghinii au devenit oameni foarte buni, foarte iubitori, nu e nicio îndoială. Cu toate acestea lăcomia încă persistă.

Lăcomia nu are limite. Trebuie să vă spun că am văzut oameni atât de nebuni în acest sens. De exemplu în America s-a descoperit că cei aflați la conducerea organizațiilor corporatiste, erau atât de bogați, încât aveau câte 25 de avioane și peste 50 de automobile. Vor călători ei cu toate aceste mașini deodată? Cum o vor face? Cu un picior într-o mașină și celălalt în alta? Dar se dedau la toată această nebunie! Și au spus că nu au astfel de averi de declarat! Dar acum totul le-a fost confiscat. Ce poți face cu oameni cu un astfel de caracter?

Nu este o nebunie să ai 25 de avioane și 50 de mașini? Și se credeau grozavi, așa proști cum erau. Când vor muri, toate acestea își vor găsi sfârșitul. Ei se luptă pentru ceva în America, care e așa un loc ciudat. În America înțelegem cât de departe poate ajunge lăcomia. A existat un incident: o fată foarte tânără s-a căsătorit cu un bărbat foarte bătrân. Când acest bătrân a murit, i-a lăsat acelei tinere toți banii. A venit fiul lui și a deschis proces, spunând că: „Sunt fiul lui, deci cum ar putea moșteni această femeie totul?”. Ea moștenise bilioane, însă nu dorea să-i lase nimic, voia să aibă totul. Așa că a început să se justifice, spunând: „Am făcut atâtea pentru el, pentru acest bătrân am făcut atâtea sacrificii” și așa mai departe.

Este rușinos modul în care se comportă oamenii; nu le este rușine că cer bani, bani și iarăși bani, că cer continuu confort, confort, confort. Este foarte, foarte dificil să înțelegi ființele umane. Odată ce au luat-o pe o cale bizară, pot merge oricât de departe. Nu știu să se sacrifice. Când Gandhi le-a cerut oamenilor sacrificii pentru țară, am văzut cum toate femeile și-au donat bijuteriile, și-au sacrificat viețile, au mers la închisoare, au făcut tot felul de lucruri pentru independența țării. Și ce fel de independență au dobândit de fapt? Toți interlopii au preluat puterea imediat. Toți hoții au ajuns la putere. Ce poți spune unei astfel de țări în care tot ce este măreț și nobil se irosește? Ați fost o persoană nobilă?

Întrebați-vă. Ați fost un suflet nobil? Ați încercat să-i ajutați pe alții? Din viața lui Iisus Christos trebuie să știm că El a trăit în sărăcie. El a fost regele regilor, dar a trăit în sărăcie, cu grație. Și a făcut totul pentru oameni care erau păcătoși, care aveau necazuri, a făcut atât de mult - o singură persoană fiind! Acum voi sunteți atât de mulți, atât de mulți. Cu toții trebuie să faceți ceva. Nu încercați să trăiți ca acești corporatiști, ci ar trebui să știți că trebuie să sacrificați ceva din ceea ce agonisiți, ceva din luxul și confortul vostru, de dragul țării voastre, pentru că sunteți Sahaja Yoghini. Voi nu sunteți oameni de rând.

Voi v-ați primit Realizarea. Așadar, ce faceți? Pretindeți bani de la toată lumea, sau dăruiți iubire tuturor? Vreau să aud istorisiri despre Sahaja Yoghini care dăruiesc iubire și compasiune. Îmi pare rău că astăzi, de ziua nașterii Lui, trebuie să vă vorbesc despre viața pe care a dus-o, care, de altfel, a fost foarte, foarte dureroasă, pentru ca noi să înțelegem că o personalitate atât de glorioasă, un Sahaja Yoghin atât de măreț, a trebuit să treacă prin atât de multe în viață; chiar și oamenii care I-au stat alături L-au făcut să sufere, chiar și ei au încercat să profite de pe urma Lui. Și Eu am avut astfel de experiențe cu Sahaja Yoghini, care au beneficiat de pe urma Sahaja Yogăi, iar apoi au încercat să îmi facă necazuri, au încercat să facă bani pe seama Mea. Când toată lumea observă că au un sistem de valori atât de redus, cum le poți spune că sunt oameni realizați? Deci trebuie să ne gândim cum îi putem ajuta pe ceilalți, ce putem face pentru alții. Acesta este unul dintre lucrurile pe care trebuie să le învățăm din viața lui Iisus. De fapt Eu M-am născut într-o familie creștină, iar ceea ce am constatat trăind printre creștini este că sunt oameni foarte meschini, îngrozitori.

Urzesc planuri unul împotriva celuilalt și sunt ahtiați după bani. Când tatăl Meu a fost închis, ne-au dat afară din biserică. Este un păcat să-ți iubești patria? Dar au făcut-o. Iar când a ieșit din închisoare și a devenit primar în Nagpur, au devenit cei mai mari admiratori ai lui. Au făcut o procesiune pentru el. Tatăl Meu a zâmbit doar, văzând-o, și a spus: „Uită-te la oamenii ăștia stupizi”. Asta e completă prostie, iar acest gen de lăcomie și acest gen de stupiditate trebuie oprite. Ei aleargă după bani, după poziții, aleargă de asemenea după lucruri foarte nocive, unii dintre ei. Nu Sahaja Yoghinii, dar ceilalți o fac.

Dar chiar și printre Sahaja Yoghini am văzut persoane foarte ahtiate după bani și care fac bani chiar și pe seama Sahaja Yogăi. Sunt o persoană atât de neștiutoare în acest sens, nu înțeleg banii, așa că M-au putut păcăli. În regulă, nu contează. Și M-au păcălit ani în șir - în regulă. Ce să fac acum? Pentru ce îmi trebuie bani de fapt? Asta este problema. Problema este că dacă nu ai grijă, dacă nu ești foarte ahtiat după bani, poți fi jefuit. Îmi spun: „Lasă-i să Mă jefuiască. Lasă-i să facă ce vor”.

Dar nu pot dezvolta un temperament prin care să-i urmăresc pe cei ce-Mi datorează bani. Nu pot. Accept orice cheltuieli îmi arătați. Accept orice îmi spuneți. Știu că ce faceți e un păcat. Este greșit. Dar dacă nu sunteți conștienți de asta, nu am ce face. Astfel de oameni vor fi ruinați - știu asta. Dar ce poți să faci dacă ei nu realizează ei înșiși? Să facă bani din Sahaja Yoga - vă puteți imagina?

Este un lucru atât de stupid. E ceva foarte comun, foarte rău. Vreau ca voi toți să fiți mai presus de bani, să fiți mai presus de aceste lucruri lumești. Și nu veți fi niciodată înfometați, nu veți avea probleme materiale niciodată. Însă nu vă dedați la astfel de lucruri absurde. Asta este munca Divinului și nu ar trebui să faceți bani pe seama ei - în niciun fel. Deci avem multe de învățat din viața atât de sublimă a lui Iisus, care s-a născut ca o persoană foarte umilă și a înfăptuit lucruri atât de mărețe. El a încercat să îmbunătățească Agnya chakra voastră și chiar și acum, dacă vă gândiți la El, chakra voastră Agnya va fi în regulă, problemele de la nivelul ei vor fi înlăturate. Știu că și printre Sahaja Yoghini există persoane care sunt foarte ambițioase, care se agită tot timpul. Pentru ce?

Ce vor de fapt? Tot timpul se agită ca toți ceilalți oameni proști. Deci pentru a simți satisfacția în interiorul vostru, asemeni lui Iisus Christos, trebuie să meditați, să vă introspectați și să aflați dacă sunteți oameni satisfăcuți. Trebuie să fiți foarte satisfăcuți în viață, altfel nu are rost să practicați Sahaja Yoga, nu are rost să aveți Realizarea Sinelui. Vă binecuvântez din toată inima să aveți caracterul lui Iisus drept model și să înțelegeți problemele lumii, ale întregii lumi, ca pe propriile voastre probleme. Dumnezeu să vă binecuvânteze!