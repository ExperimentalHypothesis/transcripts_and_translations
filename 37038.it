05/2024 NUOVI SOTTOTITOLI, TRADUZIONE INEDITA VERIFICATA

S H R I   M A T A J I   N I R M A L A   D E V I

Shri Akshaya Tritiya Puja

“Pregate e chiedete l’amore eterno di Dio”

Pune (India), 19 Aprile 1988

[Discorso in Hindi]

Fin dall’antichità in questo giorno propizio (Akshaya Tritiya) la gente ha fatto molte richieste a Dio. Ad esempio, in tanti in questo giorno chiedono a Dio di far piovere in Maharashtra, affinché le loro fattorie ottengano buoni raccolti.

Va bene chiedere che le fattorie ottengano buoni raccolti, che piova, che la gente abbia il cibo.

Ma oltre questo? Voi non avete chiesto niente di eterno. Pioverà e la gente avrà il cibo; ma questa richiesta non è qualcosa di eterno, non è qualcosa non potrà verificarsi di nuovo, e nessuno può dire che non dovrete affrontare altre carestie.

E, se piove, che cosa accade? Che faranno nuovamente cose che dispiaceranno al Divino, e di nuovo non ci sarà la pioggia.

La mente umana è così: quando rivolge richieste a Dio, non pensa al perché una certa situazione si sia creata, o a quale errore si sia commesso.

Ora in Maharashtra è arrivata molta prosperità, e sono nate fabbriche di zucchero che hanno iniziato a produrre molto zucchero; dopodiché si sono messe a produrre alcool.

Non hanno pensato che, producendo alcool, avrebbero guadagnato denaro andando però contro il Divino. E, in questo Kali Yuga... da quando è iniziato il Krita Yuga (era dell’azione), ormai queste cose non saranno tollerate a lungo.

Si sono messi a produrre alcool, coinvolgendo anche la politica, e causando perdite ai poveri. Chi aveva grandi coltivazioni di canna da zucchero è impazzito e si è messo a dire di non credere in Dio, che Dio non esiste, che esiste solo la canna da zucchero; la canna da zucchero era il loro Dio e oggetto di adorazione.

Ora che però hanno problemi a causa della canna da zucchero, nel giorno di Akshaya Tritiya dicono: “Madre, per favore, fai che piova”. Ma di nuovo vi state preparando ad avere problemi a causa della canna da zucchero.

Non ci viene in mente di pensare a qualcosa di eterno, o di riuscire ad ottenere qualcosa di eterno. Sono in molti a chiedere cose di altro genere. È tutto un gioco, una commedia, quando la gente chiede cose per cui ha debolezze o tentazioni nascoste.

D’accordo, poiché è stato richiesto in questo giorno, deve essere concesso. Il Divino è vincolato da questo e dice: “Bene, eccoti tutto ciò che vuoi”.

Allora qualcuno dirà: “Desidero una moglie che sia “sulakshani” (dotata di belle qualità propizie), che si prenda cura della casa e dei dintorni e che sia bella. E ciò viene concesso. I vostri occhi però vagano ancora per guardare altre donne: non avete ottenuto lo stato eterno. E se poi la salute della moglie si deteriora o contraete qualche malattia, vi chiederete perché è accaduto. Ciò è inevitabile.

Qualsiasi cosa chiediate, fatelo nella sua forma pura, nella sua purezza: allora può arrivare nello stato eterno. Se ad esempio avete chiesto la pioggia, Dio deve concedervela. Ma qual è la sua forma pura? Che voi chiediate la pioggia affinché il Maharashtra non abbia più carestie e la gente sia soddisfatta.

Voi però non lo avete fatto: avete iniziato a vendere (i prodotti agricoli) a caro prezzo, avete commesso illeciti di ogni genere, avete inviato da qui lo zucchero ai Paesi arabi e adesso i poveri non hanno zucchero da mangiare. Allora è accaduto che siete finiti in bancarotta, siete rimasti senza soldi, la banca vi ha dichiarati falliti.

Dite di aver chiesto tutto questo nello stato eterno, invece non avete richiesto lo stato eterno e non l’avete nemmeno chiesto con uno scopo puro.

Chiedere con purezza significa che, se chiedete la pioggia con purezza e Dio benevolmente ve la concede, dovreste pensare: “Questa pioggia è una benedizione di Dio, ma siamo degni di questa benedizione? Ciò che otteniamo dalla terra lo usiamo solo per scopi egoistici e truffe e meschinità di ogni tipo? Oppure usiamo questa benedizione per glorificare Dio? Che cosa stiamo facendo per la gloria di Dio? Dio ci ha benedetti, che cosa stiamo facendo per glorificarlo?”. Quando questo pensiero si stabilisce nella mente, tutto diventa puro.

Avete ricevuto una bella moglie: che cosa avete fatto? Quale trasformazione avete apportato in voi? Come le avete manifestato le migliori qualità di marito o espresso la vostra lealtà? Avete abbandonato le cattive compagnie adottando buone compagnie? Dovremmo chiederci: quando Dio ci ha benedetto, noi cosa gli abbiamo dato in cambio?

Fiori, frutta, acqua, tutto ciò che offrite, Dio lo accetta.

Bene, avete offerto fiori, frutta e acqua e Dio ne è stato soddisfatto. E nel giorno di Akshaya Tritiya sicuramente otterrete, avrete ciò che chiedete, ma per un po’ di tempo, non per sempre.

Qualsiasi tentazione continuiate ad invocare sarà sempre soddisfatta - soprattutto i sahaja yogi hanno molte tentazioni, di ogni tipo - avrete denaro, un nome, una reputazione, avrete un aspetto giovane e bello, vi sposerete, avrete comodità di ogni genere, la salute migliorerà, accadrà tutto questo; ma non (otterrete) lo stato eterno.

Lo stato eterno non è una tentazione, è uno stato.

Dhruva[1] aveva chiesto lo stato eterno. Egli disse a Dio: “Concedimi soltanto lo stato eterno, non voglio nient’altro”. E la posizione che ha ottenuto è quella di splendere ancora in cielo (la stella polare). A Londra lo vedo spesso.

Prahlada[2] chiese a Dio lo stato eterno e nessuno riuscì ad ucciderlo: fu bruciato, messo in una fornace, scagliato da grandi altezze, ma non poté essere ucciso in alcun modo. Dopodiché Shri Vishnu si incarnò sulla Terra come Shri Narasimha e distrusse Hiranyakashipu (un rakshasa, padre di Prahlada). E quando (Shri Vishnu) chiese a Prahlada che cosa desiderasse, lui rispose: “Dio, io non desidero niente”.

Solo dopo aver ottenuto lo stato eterno tutto diventa eterno, perché la prospettiva cambia, il pensiero cambia, il carattere si modifica completamente ed anche la capacità di comprensione.

Soprattutto in India, chiedere lo stato eterno è molto importante. Infatti vedo che nei Paesi stranieri la gente ha ottenuto tutto, ha visto e compreso tutto, e ormai la situazione è tale che non c’è più nulla da chiedere.

Non c’è niente nelle cose materiali, sono tutte assurde, perché chiederle? È tutto già compiuto: peccati e buone azioni (punya), pellegrinaggi di ogni genere, hanno fatto tutto questo ma non sono arrivati al Divino, non hanno ottenuto lo stato eterno.

È dunque sorprendente come, paragonati ai sahaja yogi indiani, i sahaja yogi stranieri abbiano una maggiore profondità. Non vogliono nient’altro che Sahaja Yoga, lo stato eterno, non desiderano altro.

Se chiedo a tutti loro di buttarsi in mare si butteranno tutti, se chiedo loro di scalare una montagna la scaleranno. A loro non importa di niente al mondo.

E quando vengono qui in India, se si sposano qui o altro, vedono che i sahaja yogi di qui entrano in Sahaja Yoga solo per scopi egoistici: chi vuole qualcosa, chi vuole un lavoro, chi vuole guarire da una malattia. Nessuno è in gioia - sono pochissimi, ce ne sono alcuni, non che non ve ne sia nessuno – e (i sahaja yogi stranieri) si stupiscono molto che in questa terra dove fluiscono fortissime vibrazioni, dove nell’ambiente riecheggiano ovunque Shri Rama e Shri Krishna, dove sono vissute grandi incarnazioni, dove sono nate tante grandi personalità...

Nella storia e nei Purana, in quali altri Paesi sono accaduti eventi altrettanto straordinari?

Allora perché i sahaja yogi hanno atteggiamenti così tiepidi? Per loro (i sahaja yogi stranieri) è incredibile. Considerano gli indiani come forme del Divino, ma pian piano, mentre iniziano a cercare quel Divino, hanno la sensazione che non ci sia nemmeno lo Spirito, solo una sorta di egoismo. Invece della beneficenza, si vede solo egoismo, e si sorprendono molto.

Dicono: “Costoro vivono tutti nell’oceano di ambrosia (amruta) e che cosa chiedono? Fango? Che cosa succede?”. Non riescono a crederci. Ancora non capiscono. Dicono: “No, no, noi non riusciamo a capire, non siamo ancora in grado di vedere con chiarezza, queste persone (yogi indiani) sono molto elevate ecc. ecc.”. Per quanto gli si spieghi la situazione, sono pronti a toccarvi i piedi: “Toccando i piedi di questi yogi, raggiungeremo uno stato eterno elevato”.

In questa atmosfera, oggi celebriamo la grande e propizia occasione di Akshaya Tritiya. Essendo sahaja yogi, dovete chiedere soltanto lo stato eterno, uno stato eterno dal quale non cadere.

Un uomo che salga cinque gradini per poi scenderne dieci, quando arriverà in cima? In matematica avevo visto questo tipo di problemi riguardo a quando la persona raggiungerà la cima. Dicevo: “Dove arriverà? Sta procedendo nella direzione opposta, se inverte la direzione potrebbe arrivare; diversamente non ci arriverà mai, perché sale e poi ricade. Mi chiedo persino perché salga, ha una maggiore capacità di scendere; quindi dovrebbe starsene semplicemente a casa, non ne vale la pena”.

E vediamo l’ego – l’ego indiano – evidenziarsi nelle piccole cose, ed io continuo a pensare a cosa dire e come spiegare loro di accantonare l’ego e diventare sahaja yogi.

L’ego si evidenzia in determinati modi, come ad esempio: “Noi siamo del Maharashtra”, oppure: “Noi siamo indostani, parliamo hindi, tutto il resto è inutile”. Oppure: “Noi siamo del Punjab”, e così via, uno dopo l’altro. Poi: “Noi risiediamo a Pune”, “Noi viviamo in quella strada di Pune”, “In quella strada noi viviamo in quella via”.

Le correnti di Sahaja Yoga adesso scorrono al punto che avete abbandonato ogni cosa, ne siete stati trascinati e la goccia è diventata l’oceano. Diversamente, perché venite in Sahaja Yoga a disturbare?

Oggi dovete soltanto chiedere: “Madre, per favore, donaci lo stato eterno”. Io penserò a tutto il resto: se volete la pioggia pioverà, se volete l’aria fresca soffierà, se la temperatura deve scendere scenderà, se deve aumentare può  aumentare, tutto può accadere.

L’unica cosa che voi dovreste chiedere interiormente, con completa devozione, è: “Noi desideriamo lo stato eterno”.

Non dovrebbero esserci finzioni o ipocrisia in questo: non ne nascerà niente.

Che cosa si può dire o spiegare a chi sia intenzionalmente falso e ipocrita?

Con tutto il cuore: “Madre, per favore, concedici lo stato eterno” (Akshay-pada). E chiedendolo oggi, potreste anche ottenerlo, ma poi dovete sopportarlo.

Se chiedete una corona che pesa 10 maund[3], sarete in grado di portarla? Vi si dovrebbe dare ciò che potete sopportare. Potete chiedere tutto, ma dovreste essere in grado di sostenerlo. A che serve darvi qualcosa se non riuscite a sostenerlo? Il Divino ha questa capacità di comprensione, i dati di tutti sono nel computer. Il Divino sa che cosa potete ricevere, sopportare e cosa può essere concesso. E, con questa capacità di comprensione, gioca con voi, vi tenta e allora vi si vede girare qua e là in queste tentazioni.

Ora noi ridiamo di quelli che vanno come pazzi nei templi in nome della religione, che sono vincolati in ogni modo al ritualismo, e di quelli che fanno stupidamente cose strane nel nome di Dio come prendere la portantina e andare da qualche parte, a fare danze da bhut nei templi. Da qualche parte digiunano, da qualche parte cantano il nome di Rama, tutto ciò è ridicolo.

Ma anche quelli che, dopo essere entrati in Sahaja Yoga, se ne servono solo per soddisfare il proprio ego o i condizionamenti, dovrebbero capire che è qualcosa di molto sottile. Qualcuno potrebbe dire: “Madre, mi dia un cuore” – vi è stato dato un cuore, quanti cuori volete? – “mi dia un cuore che ricerchi sempre e soltanto lo stato eterno”.

Cercatelo con lo stesso cuore che avete: per un altro cuore ci vorrà un trapianto, oppure si andrà alla prossima vita. In questa vita dovete farlo con il cuore che avete, ed è proprio con questo cuore che dovreste capire che siete sahaja yogi. Questa è una grande impresa. Si è mai sentito parlare di un albero di tamarindo che produca mele? Oggi, nel Kali Yuga, i sahaja yogi stanno emergendo come frutti. Nel Kali Yuga.

Sono come rose che sbocciano fra le spine. Nessuno ha visto rose sbocciare dalle spine, le rose crescono fra le spine. Ma qui è come se le rose fossero sbocciate dai cactus. È una grande miracolo che, in questo mondo sporco, in questo mondo pieno di peccati, siate sbocciati come loti. La fragranza però non si è ancora manifestata.

Quindi, lo stato eterno significa che avviene questa fioritura, la gioia si manifesta e noi viviamo in questa gioia. Questo è lo stato eterno, questo è nirananda, questo deve essere acquisito, è la sua luce.

È ciò che si può definire uno stato inamovibile da cui non si cade. Infatti quella stessa gioia si diffonde tutto intorno come un oceano, l’oceano vi lancia in alto ripetutamente e, in questa fluttuazione, siete seduti beati a gioire.

Non è difficile ascendere a questo stato, solo che il cuore dovrebbe essere puro ed anche il cervello, che riceve nella mente molti pensieri inutili. Avete ottenuto lo stato di guru, l’intelligenza innata si è risvegliata in voi e, grazie al loro supporto, capiamo in maniera innata ciò che è giusto e ciò che è sbagliato. Con quella intelligenza innata potete capire se vi schierate sul principio della purezza, sul puro desiderio, e se avete pensato ogni cosa sulla base del puro desiderio.

Proseguendo sotto questo aspetto, notiamo come la gente si arrabbi per delle inezie. Ad esempio, io ora sono venuta qui e ci sono persone che non mi hanno mai incontrata, sono qui da anni e svolgono il lavoro. E se ci incontriamo ci incontriamo, altrimenti no, ma loro sono nella beatitudine e gioiscono senza risentimenti o lamentele. Se chiedete loro cosa fanno, rispondono: “Amiamo Madre”. “Dove, qui?”. “Vedi questa pietra? In essa vedo Madre”. Ci sono anche persone così.

L’altra categoria è quella degli irascibili: se arrivo ma non mi presento subito a salutarli, rimangono male perché: “Non mi hanno permesso di incontrare Madre, intorno a Lei ci sono persone molto sgarbate, non permettono di incontrare Madre, diversamente Madre vuole incontrare tutti”.

È una cosa molto piccola da capire. Quando Madre è ovunque e il canto del cuculo è ovunque, e quando la brezza fresca fluisce dappertutto, cosa c’è di tanto speciale nell’incontrare Madre?

È l’ego che fa pensare: “Io sono qualcuno di speciale e per questo Madre deve incontrarmi, mi sono preso apposta il tempo per venire qui”. Può essere, ma avete preso appuntamento con Madre o siete semplicemente venuti?

Oppure, se durante un programma avete chiesto: “Madre, dovrei venire?”, Madre cosa avrebbe dovuto rispondere, di non venire? Va bene, vieni. Allora arrivano con tutti i bagagli e, se qualcuno dice loro che Madre non può incontrarli, ribattono: “Voi siete cattivi, state mentendo, nessuno può insegnarmi niente”.

Oggi sto parlando di questo perché sono esperienze quotidiane in questa città di Pune. E i poveretti intorno a me ai quali viene detto di comunicarlo, sono infastiditi da questi individui ogni giorno, ed io mi sento molto triste nel vederli affrontare queste lotte tutti i giorni. Abbiamo pochissima di questa saggezza.

Inoltre si lamentano con me di inezie, a volte è davvero sorprendente. Il pensiero di una qualche penitenza non viene in mente a nessuno.

Per ottenere lo stato eterno (la gente sembra suggerire): “Io sono qui, porgetemelo qui sopra un piatto d’argento e lo accetterò”.

“Bene, eccolo qui sopra un piatto d’argento, almeno ora mangia”. “No, qui c’è poco sale, qui c’è poco zucchero, qui c’è poco riso e qui manca qualcos’altro”. “Bene, ora è tutto a posto, adesso mangia”. “No, non mangerò se non sta con le mani giunte davanti a me”. “D’accordo, sto con le mani giunte davanti a te, ora mangia”. Poi: “Va bene, ho mangiato, ma non voglio sentire il sapore, lo faccia Lei”.

“Allora perché ho lavorato così tanto? Ho cucinato con tanto sforzo, assaggialo e gustalo”. “No, lo faccia Lei, noi continueremo a lamentarci perché è molto più divertente lamentarsi che sentire il sapore”.

Questa è la mia esperienza. Prima assaggiatelo e poi parlate. Anche dopo così tante spiegazioni, anche dopo aver spiegato con tanto amore. Per seguire il flusso di Sahaja Yoga occorre un certo carattere e questo manca. E non si deve fare niente per avere quel carattere, non si deve adottare niente, non si deve dare niente, ci si deve solo dissolvere in esso e questa è una cosa molto semplice da fare.

Vedo una persona normalissima che magari è venuta ad un mio programma ed ha conseguito Sahaja Yoga. Se l’ascoltate rimarrete stupiti. Non mi ha mai incontrata, ma dice: “Madre ha moltissimo lavoro, io la incontrerò standomene qui”, e vive in quella soddisfazione.

Si possono vedere molti diversi tipi di ego. Ad esempio, se qualcuno mi dice qualcosa, lo interromperanno a metà. Io mi sorprendo: quel poveretto stava parlando con me, perché lo avete interrotto? Queste piccolezze mostrano che non abbiamo ancora bevuto il nettare della bellezza silenziosa di Sahaja Yoga, non ci siamo entrati, non ne abbiamo gioito; dovete entrare in quel nettare.

Lo scopo speciale di oggi era, in qualche modo, con un duro lavoro, di farvi immergere. Poi, più avanti, vedremo. Cercherò di farlo con tutti voi, ma dipende anche dal vostro stato personale.

A volte il Divino potrebbe voler riempire una pietra con l’acqua del (sacro) fiume Gange, ma è piuttosto difficile.

Anche in Sahaja Yoga è lo stesso, a volte davanti vengono certe persone che ci si chiede come risvegliare, nel loro cuore, il desiderio e la capacità di sopportare il supremo, meraviglioso stato eterno (Akshay Pada).

Il puro desiderio è stato risvegliato, la Kundalini è stata risvegliata. Io vi benedico affinché l’aspirazione ed il pensiero del supremo principio possano risvegliarsi da soli in voi comprendendone il valore.

Stavo aspettando di essere invitata. Non è venuto nessuno. Mi sono chiesta: “Avete dimenticato di chiedere oggi lo stato eterno? Oppure avete pensato che fosse troppo difficile e di non riuscire ad ottenere lo stato eterno, quindi meglio non invitare Madre?”.

Ero pronta ed ho aspettato un’ora, ma nessuno è venuto ad invitarmi, allora ho pensato di andare da sola. È la stessa cosa dell’offrire cibo. In un certo senso è stato un bene che sia arrivata in ritardo, poiché così dovete aver preparato il vostro cuore per ricevere questo stato eterno, questo grande stato: molti hanno desiderato questo stato supremo.

[Discorso in inglese]

Ci sono alcuni stranieri, quindi vi spiegherò. Oggi è il giorno in cui, qualsiasi cosa vogliate conoscere che abbia natura eterna, potete chiedermela e durerà in eterno.

Molti però pensano che oggi sia il giorno nel quale Dio debba concedervi tutto ciò che chiedete. È vero, otterrete tutto ciò che chiedete. Questa però è solo una tentazione. Oltre essa c’è l’eternità.

Pertanto, qualsiasi cosa dobbiate chiedere, dovrebbe essere qualcosa di eterno, indistruttibile.

Oggi deve essere chiesto quello stato più elevato, definito lo stato permanente di gioia e beatitudine, perché qualsiasi altra richiesta è sprecata e tornate di nuovo alla posizione in cui eravate.

È importante capire che questa volta, oggi, dovete chiedere qualcosa di eterno per voi stessi, qualcosa di eterno per la vostra famiglia, qualcosa di eterno per il vostro Paese e qualcosa di eterno per questo mondo e questo universo.

Voi siete tutti sahaja yogi, e di un livello molto elevato, e sono felice che siate venuti tutti qui per questo stato eterno del vostro essere.

E, se funziona, dovreste ottenere quello stato eterno dentro di voi. Dovreste ottenere quello stato nel quale non volete più altro e vivete in questa bellissima condizione di pace e beatitudine assolute. Questo è ciò che è a vostra disposizione e potete facilmente conseguirlo.

Non posso parlare di queste cose a chi non sia un sahaja yogi. Però posso sicuramente parlarne a persone che siano sahaja yogi e che abbiano già ricevuto la realizzazione del Sé.

Quindi, oggi, spero che voi, voi tutti, pregherete e chiederete quell’amore eterno di Dio, ed esso dovrebbe fluire attraverso di voi in continuazione. Che Dio vi benedica tutti.

[1] Dhruva nacque come figlio del re Uttānapāda e di sua moglie Suniti. Il re aveva anche un altro figlio, Uttama, nato dalla seconda moglie Suruchi, la sua prediletta. Una volta, quando Dhruva era un bambino di cinque anni, vide suo fratello minore, Uttama, seduto sulle ginocchia del padre sul trono del re. Suruchi, che era gelosa di Dhruva (poiché sarebbe stato lui l'erede al trono e non suo figlio), lo sgridò per i suoi sforzi di sedersi sulle ginocchia del padre. Quando Dhruva protestò chiedendo se ciò non gli fosse concesso, Suruchi lo rimproverò dicendo: “Vai a chiedere a Dio di nascere nel mio grembo. Solo allora avrai il privilegio”. Suniti cercò di consolare il figlio sconvolto, ma Dhruva era determinato a conoscere il suo destino dal Signore stesso. Vedendo la sua risolutezza, sua madre lo salutò mentre lui partiva per un viaggio solitario nella foresta. Notando la sua fermezza, il divino saggio Narada apparve davanti a lui e cercò di dissuaderlo dall’intraprendere una simile penitenza in così tenera età; la determinazione di Dhruva però non aveva limiti e il saggio, stupito, gli insegnò i rituali e i mantra su cui meditare nella sua ricerca del Signore Vishnu. Dhruva iniziò la meditazione e rimase senza cibo né acqua per sei mesi. L'austerità della sua tapasya scosse i cieli e Vishnu apparve davanti a lui, ma il bambino non apriva gli occhi perché era ancora immerso nella visione interiore della forma di Vishnu descrittagli da Narada. Il Signore dovette allora adottare una strategia per far scomparire quella visione interiore. Immediatamente Dhruva aprì gli occhi e si inchinò dinanzi a Vishnu, ma non riuscì a pronunciare una sola parola. A quel punto il Signore toccò la guancia destra di Dhruva con la sua conchiglia divina e lui iniziò a parlare. Ne scaturì una bellissima poesia in lode di Vishnu chiamata Dhruva-stuti. Il Vishnu Purana fornisce qui una versione leggermente diversa: Vishnu, soddisfatto della tapasya (penitenza) di Dhruva, gli offrì un varadāna (concessione dei desideri) e Dhruva chiese la conoscenza di uno stuti (inno). Altre persone avrebbero chiesto piaceri mondani o celesti, oppure moksha (liberazione), ma Dhruva non aveva alcun desiderio personale. Successivamente egli divenne Dhruva Nakshatra, ossia la stella polare, l'unica cosa nel cielo che non si muove mai.

[2] Prahlada è un personaggio della mitologia induista, figlio del demone Hiranyakashipu. Prahlada è particolarmente ammirato perché suo padre cercò di ucciderlo più volte a causa della sua devozione verso Shri Vishnu. Ma tutte le strategie del male fallirono grazie alla sua fede.

[3] Circa 370 kg.