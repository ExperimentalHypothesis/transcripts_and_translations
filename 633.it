Shri Surya puja. Kalwe (India), 14 gennaio 1990.

Questo è un giorno importante da celebrare per noi in India (e forse anche in Europa), perché oggi il sole esce dal Tropico del Capricorno per entrare nel Tropico del Cancro. Quando la Madre Terra viene irradiata dal sole, la sua creatività comincia a divenire attiva, dando vita a cose meravigliose, quali i fiori, e a tutti quei prodotti che provvedono a saziarci e nutrirci, quali la frutta e i vari alimenti naturali. Con l'avvento del sole, Lei produce un'infinità di "verde" che è così rilassante per i nostri occhi, e ci benedice in altri mille modi.

Analogamente, il sole di Sahaja Yoga è ora molto alto e sta per raggiungere lo zenith. Vi ha mostrato chiaramente gli effetti di questo principio della Terra (cioè del Mooladhara) che è in voi. Il potere creativo del Mooladhara, la Kundalini, si è destato in tutti voi ed è asceso sempre più, “aprendo" il vostro essere, manifestando risultati concreti nelle vostre vite, rendendole, così, piene di bellezza, felicità e gioia. Adesso è giunto il momento di compiere un ulteriore salto in avanti, un nuovo volo, e per questo volo è indispensabile che diventiate molto leggeri, leggeri nelle idee, nei pensieri e nei condizionamenti. Siete carichi di condizionamenti di ogni genere! E a volte questi sono così radicati in voi che stento persino a comprendervi. Non riesco a capire come la gente possa perdersi dietro certe cose prive di senso e di valore.

In questo grande salto che stiamo per compiere, molti rimarranno indietro: tutti coloro che non riusciranno a liberarsi del peso dei condizionamenti. A questo punto devo chiedervi di dedicarvi seriamente alla meditazione e di arrendervi totalmente alla collettività. Ogni sera chiedete a voi stessi: “Che cosa ho fatto oggi di buono per il mio Sé?". Cercate di capire che questo è un salto importante da compiere e vorrei che foste pronti, assolutamente pronti, perché in questo salto molti potrebbero perdersi e molti esser lasciati indietro a causa dei condizionamenti di cui non riescono a liberarsi. Le cause di questi condizionamenti, come ben sapete, possono essere di varia natura: ignoranza, fede cieca, le esperienze del passato. E ancora: la patria, la razza, le mode e tutto ciò che induce a giudicare gli altri. 

Voi dovete giudicare solo voi stessi e chiedervi: "Sono nella Cultura Sahaja o no?". Se non siete in questa Cultura Sahaja, difficilmente riuscirete ad imbarcarvi sulla nostra nave, che sta ormai per salpare. Dopo, qualcuno dirà: "Madre, così tanti sono rimasti a terra!". Se vi accorgete che qualcuno si sta “attardando", cercate di aiutarlo, di correggerlo, con idee lucide, con voce chiara, senza mezzi termini. Se vedete qualcuno che sta precipitando, meglio avvertirlo. Oggi vi sto dicendo tutto questo perché siete in procinto di rientrare nei vostri rispettivi paesi e allora dovrete prendervi cura dei vostri compagni Sahaja yogi e dir loro che questo è un momento cruciale e nessuno dovrà prendere Sahaja Yoga per qualcosa di scontato.
Tutto il resto è solo una specie di illusione in cui credete che le cose materiali siano tutte da accettare indiscriminatamente o che vi consentano di barcamenarvi alla meglio. A Dio non importa nulla se una persona è ricca, agiata o povera; ciò che Lui guarda è la vostra ricchezza spirituale. Non ha alcun interesse per il vostro livello culturale, i vostri titoli di studio o per le vostre pomposità, assolutamente. Egli tiene coto solo di quanto siete innocenti e di quanto vi prodigate per Sahaja Yoga, per il lavoro divino. Cercate dunque di capire queste priorità e di correggervi, perché Sahaja Yoga vi giudica in modo molto sottile. Questo è l'ultimo giudizio e molti di voi, anche se finora sono stati giudicati molto positivamente, dovranno essere molto accorti nello spiccare questo secondo salto; e anche coloro che sono convinti, ad errore, di essere degli ottimi Sahaja yogi, potrebbero esser lasciati indietro. 

Siate dunque molto attenti perché questo stesso sole che ha contribuito a produrre tanto bel verde intorno a noi, adesso, che è arrivato allo zenith, potrebbe bruciare molta gente col suo calore. State all'erta! Seguite costantemente gli insegnamenti di Sahaja Yoga per capire cosa c'è di sbagliato in voi, cos'è che vi rende così "pesanti" e difficili. Finora Io vi ho guidato e voi avete accettato i miei consigli molto serenamente, cercando di metterli in pratica; ma credo che presto non avrete più bisogno di aiuto perché sarete guidati dalla vostra stessa luce nel discernere tra bene e male.Voglio dire un'ultima cosa, specie ai Sahaja Yogi Occidentali: di aprire il cuore. Nei puja, nella musica, in ogni cosa: cercate di aprire il vostro cuore. Se non riuscite ad aprire il cuore, non ce la farete perché il cuore è la sede dello Spirito e lo Spirito è il fulcro di ogni cosa. Aprite il cuore, in tutto. Il giorno in cui deciderete di aprire il cuore a Sahaja Yoga, tutti i vostri condizionamenti e il vostro ego spariranno.

Che Dio vi benedica!
