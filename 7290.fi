Shri Ganesha Puja During 3 Day Seminar for new People, Seminar Day 2, Santa Cruz, California (USA). 2 October 1983.

Kun te kaikki meditoitte, Minunkin on sisälläni vaikeaa olla ulkopuolella.

Olette siis järjestäneet pujan pidettäväksi täällä tänä päivänä. Ennen sen aloittamista teidän pitää valmistautua siihen fyysisesti ja mieleltänne. Fyysisesti teidän pitää tehdä itsellenne bandhan, ja se tarkoittaa vain sitä, että suojaatte oman auranne. Sen tekeminen on hyvin yksinkertaista, ja kerron nyt miten se tehdään, ja sitten voitte istua nauttimaan pujasta. Sitten teidän täytyy laittaa mielenne kuntoon. Ennen kaikkea ette saa tuntea syyllisyyttä mistään. Jos tunnette syyllisyyttä, ette voi tehdä pujaa Minulle. Teidän pitää olla täysin sellaisen yläpuolella. Mielessänne ei saa olla mitään sellaista painetta. Ette ole syyllisiä mihinkään, olette nykyhetkessä.

Olette kuin nämä kukat. Miten kukat voisivat tuntea syyllisyyttä? Nouskaa ensin pois syyllisyydestä. Ei pidä tuntea syyllisyyttä eikä jännitystä. Kaikki tapahtuu omaksi parhaaksenne. Teidän ei tarvitse huolehtia mistään. Teidän ei tarvitse edes kantaa vastuuta pujan järjestelyistä. Ajatelkaa vain, että kaikki tapahtuu 'sahaj'. Kun vähitellen syvenette Sahaja Yogassa, hämmästytte, miten asiat järjestyvät todella kauniisti. Kun ihmiset hakivat sopivaa pujapaikkaa, ei tarjolla ollut mitään alle 250 $.

He sanoivat, että se on liikaa kaikkien kukkarolle. Ja yhtäkkiä, aivan spontaanisti, he löysivät tämän paikan. Kun siitä pyydettiin 50 $, kukaan ei ollut uskoa sitä. He luulivat saavansa sillä vain puuroa aamulla, ja loppupäivä pitii paastota. Monet olivat aika lailla huolissaan. Jotkut luulivat sen olevan partiolaisten leiri, tai jotain, ja olivat aika huolissaan, jos alkaa sataa. Mutta näin mukava paikka tulee teille Jumalan armosta. Saavutte tänne, ja kaikki järjestyy Jumalan armosta. Se meidän täytyy ensin muistaa. Jos jotain ei ole, unohtakaa se, antakaa olla, älkää huolestuko.

Se on paras tapa elää. Silloin teistä tulee yhtä nykyhetken kanssa ja selviydytte kaikista jännittämisen ongelmistanne. Jännitystä kasaantuu silloin, kun haluamme tehdä jotain, mitä ei pitäisi, mikä ei meiltä onnistu. Meidän itsemme ja mielemme välillä on myös este, että haluamme tehdä tietyn asian tietyllä tavalla. Jos pystytte luovuttamaan sen, yllätytte, että tulette täysin yhdeksi Jumaluuden kanssa ja alatte toimia hyvin kauniilla tavalla. Katsotaan vaikka pienen siemenen juurta. Se itää ja alkaa kasvaa alas päin. Jos tielle tulee joku este, joku kivi tai jotain, se kiertää sen. Ja jos tulee joku toinen este, se kiertää sen. Se ei ala taistella vastaan, vaan sanoo: "No, minäpä etsin itselleni toisen reitin." Sitten se käyttää sitä samaa kiveä puun tukemiseen.

Nokkelasti se kiertää kiven ja käyttää sitä omaksi hyväkseen. Näin sahaja-jooginkin pitäisi käyttäytyä. Ei ottamalla vastuuta ja laittamalla muille paineita: "Tämä on pakko tehdä." "Tämän ei kuulu olla tässä." Tuon ei pidä olla tuossa." Se ei ole tärkeää. Teidän rakkautenne on tärkeää. Olette varmasti kuulleet tarinan vanhasta naisesta, joka eli metsässä. Hänen nimensä oli Shavari, ja hän kuuli, että Shri Ram oli tulossa metsään. Hän oli hyvin haltioissaan ja iloinen.

Hyvin viaton nainen, hän ei tiennyt mitä tekisi. Kun Rama tuli, nainen antoi hänelle syötäväksi 'ber'-marjoja ja kertoi täysin viattomasti, että oli maistanut jokaista, että ne eivät ole happamia. Ja Rama söi ihastuneena marjoja. Raman veli oli kuumaverinen kaveri. Hän suuttui, ja sanoi: "Mitä tämä on? Tämä nainen ei tajua mitään. Hän antaa näitä marjoja, joita on itse ensin maistanut." Se on 'uttisththa', eli jos joku on jo maistanut, sitä ei voi syödä, vaikka olisi oma veli, niin sitä ei voi syödä. Sitä ei pidetä hyvänä asiana, se ei ole suotuisaa. "Ja tämä vanha, harvahampainen nainen on juuri maistellut jokaista 'ber'-marjaa ja antaa ne sitten veljelleni."

Raman vaimo, Sita, vain hymyili tilanteelle, ja sitten Rama antoi marjoja vaimolleen, joka söi ne. Sita katsoi lankoaan ja sanoi: "Kuule, nämä ovat parhaita marjoja, joita olen koskaan syönyt. En ole koskaan maistanut parempia. Mutta en anna sinulle yhtään." Katsokaas, paras tapa haastaa ego on sanoa, että sinulle ei anneta mitään. Veli kysyi: "Miksi?" Sita vastasi: "Ei, en anna sinulle. Et saa, en anna. Syön itse kaikki." Veli sanoi: "Aiotko syödä ne kaikki?"

Hän nappasi muutaman itselleen, söi ne ja piti niistä myös. Sillä ne oli annettu rakkaudella. Kaikki rakkaudella tehty on tuhat kertaa parempaa kuin kiireellä ja ongelmien kanssa tehty. En haluaisi koskaan aiheuttaa teille minkäänlaisia paineita. Teidän ei pidä kantaa huolta pikkuasioista. Teidän pitää luopua kaikesta jännittämisestä ja ymmärtää, että olette Jumalan lapsia. Teistä pidetään huolta. Teille annetaan kaikki mahdollinen Hänen valtakunnassaan. Teidän ei pidä ottaa paineita mistään. Ensiksi, ei syyllisyyttä, ja kolmanneksi, että entä kun kävimme sellaisella ja sellaisella gurulla?

Unohtakaa kaikki se! Se, mitä on tapahtunut, on tapahtunut. Unohtakaa se. Älkää huolehtiko siitä, koska se pitää teitä alhaalla ja sanoo: "Miksi menit sellaiselle gurulle? Miksi maksoit rahaa tällaiselle tyypille?" Sanokaa mielellenne: "Se ei liikuta minua. Mennyt on mennyttä, sitä ihmistä ei enää ole. Se, mitä aikaisemmin tein, on mennyttä, nyt olen lintu. Mennyt on mennyttä." Eläkää nykyhetkessä, se on tärkeää.

Ei syyllisyyttä, ei huolia mennestä, sillä jos huolehditte menneestä, ette koskaan voi iloita nykyisyydestä. Olette täällä nauttimassa, ette huolehtimassa menneistä. Menneet ovat menneitä, unohtakaa ne. Toivon, että ymmärrätte tämän, unohdatte menneen ja annatte anteeksi. Sahaja-joogit ovat tukenanne. Nauttikaa elämästä. Yrittäkää aina nähdä toisten sahaja-joogien hyvät puolet, ei huonoja. Tavallisesti yritämme saada selville toisen ihmisen vikoja, erityisesti, kun olemme oppineet tuntemaan chakrat. Ymmärrämme, että tämän henkilön nämä chakrat ovat huonossa kunnossa. Silloin ei tarvitse tehdä muuta kuin tehdä itselleen bandhan, kuten kerroin, ja hoitaa hänet kuntoon.

Mutta kun tiedätte, että tällä ihmisellä on tällainen sairaus tai tämä chakra huonossa kunnossa, ei kannata alkaa väitellä tai edes kertoa asiasta. Antaa heidän kasvaa, he tulevat kuntoon. Kertokaa heille, että näin asia on. Voitte korkeintaan kertoa lapsillenne tai vaimollenne. Mutta sellaisille, jotka eivät ole kunnolla yhteydessä, ei kannata väkisin tyrkyttää Sahaja Yogaa. Sahaja Yogaa ei voi pakottaa keneenkään. Se täytyy hyväksyä, sitä täytyy pyytää. Sillä on oma protokollansa. On väärin yrittää kaataa sitä suoraan suuhun ja sanoa: "Niele!" Tiedän, että on ihmisiä, joilla on edelleen paljon epäilyjä, heitä istuu täälläkin.

Ne pitää hälventää. Koska he tuntevat syyllisyyttä: "Minulla on epäilyjä." Pyydän, vapautukaa näistä epäilyistä, jos mahdollista, sillä en halua teidän myöhemmin tuntevan: "Äiti, me epäilimme Sinua." Epäilyistä on hyvä päästä eroon nyt. On ymmärrettävä yksi asia, että Mataji ei halua teiltä yhtään mitään. Emme voi antaa Hänelle mitään. Voimme vain saada Häneltä. Jos ymmärrätte tämän, silloin teillä ei ole epäilyksiä, koska jotkut ihmiset pelkäävät, että yritän viedä teiltä jotakin. Teidän pitää ymmärtää, että Hän ei halua viedä meiltä mitään, vaan antaa jotakin. Jos sanoisin, että saatte täältä ilmaiseksi timantin, epäilisittekö Minua?

Sanoisitte: "No, katsotaanpa onko se timantti", tai kokeilisitte sen kovuutta. Tällainen asenne teillä pitäisi olla. Niiden, joilla on epäilyksiä, pitää tietää, että epäily hidastaa edistymistä, ja he ehkä joutuvat ulos. Pyydän, älkää epäilkö. Epäilevä mieli on kaikkein eniten harmia aiheuttava. Se ei päästä teitä nauttimaan omasta hengestänne. Ei ole mitään syytä epäilyihin. Kaikki on täysin avointa, siinä ei ole mitään salaperäistä. Ymmärrätte sen ja yritätte imeä itseenne hyvän sahaja-joogin ominaisuuden, vakaan sahaja-joogin. Epäilemällä vakaus häviää, ja jos puu ei ole vakaa, miten se juurruttaa itsensä?

On siis tärkeää, että luovutte kaikista epäilyistä. Pääsette hyvin nopeasti sisään siihen. Teemme tällaista vain harvoin, emme koskaan ole tehneet näin aikaisemmin. Tämä on kokeilu. Haluamme nähdä, miten se toimii. Tämä on todella kokeilu. Emme ole tehneet näin aikaisemmin. Se on uhkarohkeaa. Olen nähnyt, että pujaan menneet ihmiset saattavat saada hieman vatsakipuja tai jotain muuta, joka puhdistaa teitä hieman. Mutta sen jälkeen tunnette olonne paljon paremmaksi.

Sen täytyy vain antaa tapahtua. Se on kuin leikkaustoimenpide. Ensin me yleensä puhdistimme ihmisten chakroja. Kun ne olivat puhtaat, ja ihmiset olivat saavuttaneet tietyn tason, vasta silloin heidän annettiin tulla pujaan. Kun ensin tulin Amerikkaan, en puhunut mitään pujasta. Puhuin abstrakteista asioista. En halua puhua tällaisista asioista. Emme tehneet yhtään pujaa, emme vakiinnuttaneet Shri Ganeshaa, ei mitään, ja sen seurauksena luokseni tulleet ihmiset vain katosivat. En ehtinyt kertoa, miten terveydestä pidetään huolta enkä mistään muustakaan. Se kesti vain lyhyen aikaa, ja koska ihmiset reagoivat niin huonosti, päätin että on parempi jatkaa myöhemmin.

Mutta nyt teidän aikanne on tullut saada tämä koko laajuudessaan, koska olette kaikki etsijöitä, emmekä voi enää odottaa. Tulkaa luokseni ilman epäilyksiä. Jos epäilette, on parempi, että menette pois. Se on parempi Minulle ja myös teille. Kun epäilyksenne ovat hävinneet, voitte sitten tulla pujaan. Älkää istuko täällä epäilemässä, sillä Minulle tulee siitä päänsärkyä. Ja myös teille tulee päänsärky. Istukaa iloisella ja vastaanottavaisella mielellä ja seuratkaa, mitä teille tapahtuu. Jumala siunatkoon teitä.
