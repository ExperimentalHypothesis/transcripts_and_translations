Sahastrara Puja. Cabella Ligure (Italy), May 8 1994.

Tämä päivä on ainutlaatuinen yhdistelmä: monessa maassa juhlitaan äitienpäivää, ja sahaja-joogit juhlivat Sahasrara-päivää.

Tämä on kaikkein tärkein päivä ihmisen evoluution historiassa, koska mistään muusta tapahtumasta, inkarnaatiosta tai ponnisteluista ei ole ollut mitään hyötyä henkisyydelle. Päinvastoin, ihmiset sulkeutuivat eräänlaiseen kuoreen, jossa ei ole ovea, ja hakkasivat päätään seinään, ja synnyttivät ongelmia asioista, jotka ovat hyvin suotuisia ja henkisyydessä äärimmäisen kauniita. Vika ei ole niissä inkarnaatioissa, joiden nimissä kaikki uskonnot perustettiin. Tämä kuori on Mahamaya. Kuori on samaa kuin tietämättömyys. Voidaan sanoa, että Maya, Mahamaya ei ole sitä luonut. Tämä kuori on syntynyt ihmisten perustietämättömyydestä ja väärästä samaistumisesta. Ihmisluonne on sellainen, että se samaistuu helposti valheellisuuteen. Ihmisten on hyvin vaikea hyväksyä mitään totuudellista. Totuudessa on se hankaluus, että se ei jousta.

Kaikenlainen tietämättömyys, kaikenlainen vääryys, kaikenlaiset tuhoavat voimat kerääntyvät yhteen tavalla tai toisella ja vetävät puoleensa ihmismieltä. Syy on ehkä ihmisen egossa, joka saa hänet tuntemaan vetoa tällaisiin asioihin, koska ne hemmottelevat egoa. Ja kaikkein vaikein keskus, joka meidän pitää ylittää, on Agnya. Tämä keskus vie meitä liiaksi joko vasemmalle tai oikealle, jos sitä yrittää rasittaa liikaa. Niinpä me joudumme keskelle tietämättömyyttä, jota hallitsee Mahamaya. Sanotaan, että kun Jumalatar tulee esiin Sahasrarassa, Hän on Mahamaya. Kun maailma on nyt tällainen kuin on, voiko maan päälle edes tulla missään muussa muodossa? Kaikki muunlaiset inkarnaatiot olisivat joutuneet suuriin vaikeuksiin, koska ihmiset egoineen ovat Kali Yugassa kaikkein ylimpinä. He ovat melko typeriä, ja pystyvät tekemään monenlaista vahinkoa, kaikenlaisia väkivaltaisia tekoja jumalalliselle persoonalle. Tässä maailmassa ei pysty olemaan missään muussa kuin Mahamayan muodossa.

Se vaikuttaa myös ihmisiin, jotka etsivät. Sillä on monta kerrosta. Yksi kerros peittää Sahasraraanne: etsijöitä testataan. Jos teitä viehättävät ihmiset, jotka ovat outoja, pukeutuvat kummallisesti ja esittävät outoja asioita - kuten monet väärät gurut ovat tehneet - tai jotain järjetöntä tai halpaa, ihmisten huomio viehättyy näistä Mahamayan takia. Tai voidaan sanoa, että Mahamaya arvioi ihmisen. Mahamaya on kuin peili. Se mitä olette, sellaisena näette itsenne peilistä. Peili ei ole vastuussa siitä. Jos näytätte apinalta, te näytätte apinalta. Jos näytätte kuningattarelta, te näytätte kuningattarelta.

Sillä ei ole valtaa eikä aikomusta antaa teille vääriä ideoita, tai jotain, joka on väärin. Se mitä näette, on totuus. On tavallaan väärin sanoa, että Mahamaya johtaa meitä harhaan. Päinvastoin, kun katsotte peiliin, näette itsenne sellaisina kuin olette. Oletataan, että olette vaikkapa hyvin ilkeä ihminen, silloin kasvonne näyttävät peilissä ilkeiltä. Ongelma syntyy silloin, kun Mahamaya toimii, ettekä näe kuvaanne. Käännätte päänne pois, ette halua nähdä, ette halua tietää. Katsotte peiliin ja näette jotain kamalaa, silloin käännätte päänne ja kiellätte totuuden: "Miten voin olla tuollainen? En ole tuollainen. Olen oikein hyvä, minussa ei ole mitään vikaa.

En ole tehnyt mitään väärää. Olen täysin kunnossa." Mahamayan kolmas muoto on sellainen, että tunnette uudestaan vetoa niin, että katsotte jälleen peiliinne. Katsotte peiliin yhä uudestaan ja uudestaan, ja näette peilissä myös koko maailman. Sen tuloksena alatte kysellä: "Mitä minä teen? Kuka olen? Mikä tämä maailma on? Missä olen syntynyt?" Tästä alkaa etsimisenne. Ette ole tyytyväisiä elämäänne, joten Mahamaya on teille suureksi avuksi.

Olen nähnyt ihmisiä, jotka tulevat luokseni ensimmäistä kertaa, ja jos he näkevät Minun juovan vettä, niin sanovat: "Kuinka Hän voi olla mitään erikoista? Hänhän juo vettä!" Tai jos juon esimerkiksi Coca Colaa, niin kuin muutkin, he sanovat: "Mitä? Miten Hän voi juoda Coca Colaa? Eihän Hänen pitäisi juoda mitään sellaista, Hänen pitäisi juoda vain nektaria." Vielä yksi Mahamayan ominaisuus on sellainen, että kun ihmiset tulevat tapaamaan Minua, jotkut alkavat täristä, ja he ajattelevat: "Oo, meissä on niin paljon energiaa, siksi tärisemme näin." Monelle on tapahtunut tällä tavalla. He saavat vääränlaisia käsityksiä omien reaktioidensa takia. Heidän reaktionsa on: "Vau, menimme sinne, saimme valtavasti energiaa, tärisimme ja tärisimme, joten olemme varmasti jotain suurta." Tällainen tapahtuma tekee heistä entistä egoistisempia.

Mutta jos he näkevätkin muiden tärisevän - näin on tapahtunut - ja kysyvät heiltä: "Keitä te olette?" Ja he vastaavat: "Olemme hullujenhuoneelta." Silloin he rupeavatkin ajattelemaan: "Hyvä Jumala. Olemmeko mekin sitten hulluja? Miksi me tärisemme? Eihän meidän pitäisi täristä. Jos he ovat hulluja ja tärisevät, ja mekin tärisemme ..." Silloin he alkavat nähdä asiat oikeassa suhteessa. Tässä on hullu ihminen, joka tärisee, ja tekin tärisette, joten teissäkin täytyy siis olla jotain vikaa. Suhteellinen ymmärrys auttaa poistamaan edestänne sellaisen verhon, että ette halua kohdata totuutta. Kun tämä alkaa tapahtua, voitte nähdä itsenne suhteessa muihin ihmisiin.

Kuten näitte eilisessä näytelmässä, olemme muihin ihmisiin verrattuna todella tervejärkisiä, viisaita, järkeviä ja kypsiä ihmisiä. Kun alatte nähdä ylösnousemuksen suhteessa muihin, silloin alatte vakiintua Sahaja Yogassa. Mahamayan olemassaolo on hyvin tärkeä. Ilman sitä ette voisi kohdata Minua, ette voisi istua täällä, ettekä puhua Minulle. Ette voisi tulla matkustamaan samaan autoon kanssani, ette voisi myöskään kuljettaa Minua. Mikään ei olisi mahdollista. Olisin vain ilmassa jossain, te olisitte siellä ja kaikki olisi hyvin sekavaa. Minun ei tarvitsisi matkustaa junalla, Minun ei tarvitsisi matkustaa autolla, voisin vain lentää paikasta toiseen - mitä sellainen olisi? Minun ei tarvitsisi olla teidän edessänne, voisin vain olla ’nirakarassa’, muodottomassa olotilassa. Mutta miten kommunikointi tapahtuisi?

Miten olla vuorovaikutuksessa? Sitä varten Minun on tultava Mahamayan muodossa, että ei olisi pelkoa eikä etäisyyttä, ja voisin tulla lähelle ja ymmärtää. Sillä jos tämä tieto pitää antaa, jos oivalluksia pitää antaa, niin ihmisten pitää saada ainakin istua Mahamayan edessä. Jos kaikki vain juoksisivat tiehensä, mitä hyötyä siitä olisi? Jotta Hän voisi luoda inhimillisen, äärimmäisen inhimillisen persoonallisuuden Sahasrarassa, Hän tulee Mahamayan muodossa. Sahasrara on kaikkein voimakkain chakra, koska se on seitsemän chakran yhdistelmä ja vielä paljon enemmän. Sahasraralla voitte tehdä mitä vain. Voitte ohjata aurinkoa, voitte ohjata kuuta, voitte ohjata maapalloa, voitte ohjata lämpötiloja, kaikkea. Mutta Mahamayan kautta asiat toimivat normaalisti, hyvin normaalisti, ja niiden pitää toimia normaalilla tavalla. Esimerkiksi, joku saattaa sanoa: "Äiti, maailma on täynnä kaikenlaisia kauheita ekologisia ongelmia.

Miksi ette poista niitä?" Jos ne poistettaisiin, ihmiset vain jatkaisivat niiden tuottamista. Ongelma on ihmisen aiheuttama, ja jos Minä korjaisin sen, ihmiset pitäisivät sitä itsestään selvyytenä. Heidän on kohdattava nämä ongelmat, heidän on muutettava tapojansa, heidän on ymmärrettävä, että he itse aiheuttavat tuhoa ja tuhoavat itsensä. Jos joku vain tulee ja korjaa kaiken, silloin he eivät koskaan muutu. Tietysti voi tehdä myös ihmetekoja. Joku voi sanoa: "Äiti, miksi ette ratkaise muidenkin ongelmia, niin kuin ratkaisette sahaja-joogien ongelmia?" Ei. Minun työni ei lopu siihen, että ratkaisisin heidän ongelmansa, eikä se ole myöskään tarkoitus. Tarkoitus on varustaa heidät niin, että he voivat ratkaista omat ongelmansa, se on Minun tehtäväni.

Olen sanonut, että teidän pitää olla omia lääkäreitänne, teidän pitää olla omia opettajianne. Ilman Mahamayaa ette voi tehdä sitä, koska Hän tietää, kuinka paljon voi ojentaa, kuinka paljon voi kontrolloida, sillä yleisesti katsoen ihmisillä on oma vapautensa. Sahaja-joogeilla ei ole tällaista typerää vapautta, vaan heillä on hengen vapaus. Siksi heidän ongelmiensa ratkaiseminen on täysin paikallaan, koska heillä on oltava yhä enemmän ja enemmän vapautta. Mutta mitä hyötyä on antaa vapautta sellaisille ihmisille, jotka yhä vain jatkavat tajuamatta, mitä väärää he tekevät koko maailmalle? Näille ihmisille on välttämätöntä tulla Sahaja Yogaan, ja siksi käytetään nimeä ‘Mahamaya swarupa’. Jos olisin tullut Äiti Mariana, tai Radhana tai jonakin muuna sellaisena, he ehkä olisivat kaikki täällä laulamassa kauniita lauluja. Mutta se ei ole asian ydin. Nyt teidän on kypsyttävä, teidän on tultava joksikin, teidän on kasvettava. Sen takia on tärkeää, että ensin tulette Sahaja Yogaan.

Sitten teidän on kasvettava Sahaja Yogassa. Muuten Mahamaya jatkaa toimintaansa ja tekee teille kaikenlaisia temppuja. Otan taas vähän vettä. Siksi ihmiset sanoivat: "Miksi Hän juo vettä? Hänenhän pitäisi elää pelkällä ilmalla tai jollain ..." Tämä on suuri näytelmä. Kuten tiedätte, Sahasrara on Viratan aluetta, Viratan ja Viratanganan. Virata on Vishnu, josta tuli Rama, ja sitten tuli Krishna ja sitten Virat. Jumalatar on Leela, jumala on Leeladhara - se on näytelmää. Jotta näytelmä toimisi, Minun on oltava Mahamayan muodossa. Mutta joskus tulee esiin useita aukkokohtia.

Ihmiset saavat hyvin helposti selville asioita. Yksi niistä on Paramchaitanya. Paramchaitanya toimii, näyttää Minusta valokuvia ja paljastaa Minut mitä uskomattomimmilla tavoilla, jollaista ei ole koskaan ennen tapahtunut. Olen itsekin hämmästynyt siitä, miten se haluaa paljastaa Minut koko ajan. Kun olimme nyt Brisbanessa, joku otti kuvan sateenkaaresta ashramin ulkopuolella. Ja se, mitä taivaalla näkyi, oli hyvin erikoista - se näkyy myös valokuvassa. Siellä näkyi maalaus, Äiti ja Lapsi, josta olen aina pitänyt, Madonna ja Lapsi, se maalaus näkyi taivaalla. Eikö ole uskomatonta? Kuinka se voi tietää, että pidän siitä maalauksesta? Ja se oli siellä taivaalla!

Paramachaitanya yrittää siis paljastaa Mahamaya swarupan, jotta ymmärtäisitte, mikä Mahamaya on. Se yrittää ilmentää itseään. En ole millään tavalla käskenyt tai pyytänyt Paramchaitanyaa tekemään mitään tällaista, mutta se vain tekee. Koska sen mielestä ihmiset, jotka seuraavat Äitiä, eivät vieläkään ole sillä tasolla kuin heidän pitäisi. Jotkut heistä ovat edelleen yllättävän häilyviä. En voi uskoa, kuinka pitkälle he voivat mennä. Sahaja Yogaan tulon jälkeenkin, nähtyään kaikki valokuvat Minusta, kaiken tapahtuneen jälkeen, he voivat edelleen tehdä äärimmäisiä typeryyksiä. Se on tosiasia. Tällaista on menossa. En tiedä kuinka kauan Paramchaitanya toimii spontaanisti tällä tavalla, mutta se osoittaa aivan varmasti yhden asian, että se haluaa teidän vakiintuvan täydellisesti uskossanne, joka ei ole sokeaa uskoa.

Useimmat näistä maalauksista ja valokuvista voidaan kyseenalaistaa. Jokainen älykkö voi keksiä keinoja ja tapoja, joilla voidaan selittää asia ja sanoa: "Olette itse tehneet tämän." Mutta sahaja-joogeina tiedätte, että emme ole tehneet mitään sellaista, ne ovat vain ilmestyneet sinne. Mikä niiden tarkoitus on? Emme näytä niitä ulkopuolisille, näytämme niitä vain sahaja-joogeille. Eli mikä on niiden tarkoitus? Että sahaja-joogit yrittäisivät nyt ymmärtää, että heidän on kasvettava. Kasvun täytyy olla kaksipuolista. Toinen on te itse: "Kuinka paljon aikaa käytän Sahaja Yogan ajattelemiseen, ja kuinka paljon yksityiselämäni, opiskeluni, liiketoimintani, velvollisuuksieni, työni ja perheeni ajattelemiseen?" Tämä on tärkeää, koska aivot ajattelevat ja Virata sijaitsee siellä.

Eli Sahasrarassa: kuinka paljon energiaa käytämme Sahaja Yogan ajattelemiseen? Miten voisin levittää Sahaja Yogaa? Mitä minun pitäisi tehdä? Mitä asioita pitäisi saada toimimaan? Kuinka paljon pitäisi antaa tukea ja millä tavalla? Miten Sahaja Yoga voisi olla mukana elämäni jokaisessa hetkessä? Millä tavalla katson asioita, näenkö Sahajan toimivan niissä? Mitä on Sahaj-kulttuuri? Olenko mukana Sahaj-kulttuurissa? Kunka paljon muut kulttuurit, muodit ja muut kiinnostavat minua?

Ja mitä minä hyödyn siitä, että sahaja-joogina mieleni kapasiteetti laajenee? Esimerkiksi henkilö, joka on sahaj, näkee sahajaa ihan kaikessa, kukissa, matoissa, valoissa, patsaissa, telttakatoksessa, kaikkialla näkyy sahaj. Miten? Katsokaa näitä pilareita, ne seisovat taipuneena; Kuvitelkaa: jotta ne on saatu tukemaan, ne on taivutettu. Mitä me teemme Sahaja Yogassa? Meidän pitää taipua kohti Jumalallisuutta. Näettekö, tällä tavalla kaikki ajatukset liikkuvat kohti sahajaa. Kaikki ajattelu on sahaj. Niin myös avioliittossa miehen ja vaimon välillä. Jos molemmat ovat sahaj, he puhuvat koko ajan sahaj-asioita.

Ei mitään tyhjänpäiväistä eikä joutavaa, vaan ainoastaan sahaj-asioita. Kuinka sahaj on saada olla mies ja vaimo, kuinka hieno suhde se on, se on kaikkein mielenkiintoisinta Sahaja Yogassa. Tällä tavalla näette kaiken mitä teette, ja myös ajattelette sahaj-tavalla. Nyt voitte myös arvioida itseänne Mahamayan avulla. Kuinka pitkälle todella haluat mennä sahaj-ajattelussa? Kaikki muu huoli olisi sellaista, että: "Kuinka paljon minä ansaitsen tästä? Kuinka liiketoimintani kasvaa? Kuinka paljon nautintoa saan itselleni? Kuinka monet fyysiset ongelmani ratkeavat?" Näillä hyödyillä ei ole mitään merkitystä verrattuna kypsymiseenne Sahaja Yogassa.

Mutta mieli saa helposti yliotteen. Se alkaa ajatella ja ajatella, ja se harhailee monenlaisissa asioissa: ehkä vaimossanne, lapsissanne, kodissanne, … Mutta jos ajattelette sahaj-tavalla, niin ajattelette: "Minun pitää tehdä jotain, että lapsistani kasvaisi sahaja-joogeja. Minun pitää rakentaa koti, josta Sahaja Yoga voi hyötyä. Minun pitää käyttäytyä kuin sahaja-joogi." Teidän pitää kasvaa kypsemmiksi niin, että voitte tuntea sen. Ensinnäkin on tunnettava rauhaa. Jos ihminen ei ole rauhallinen, hänen mielensä on kuin hutera instrumentti. Hän ei pysty ajattelemaan eikä näkemaan kunnolla, hän ei pysty ymmärtämään kunnolla. Jos hänelle kertoo jotakin, hän ymmärtää sen toisella tavalla. Koko nykyinen maailma on epävakaa, koko maailma. Täällä tämä uusi puolue on syrjäyttänyt erään toisen puolueen kokonaan ulos politiikasta, ja nyt tämä puolue syrjäytetään.

Kaikki kääntyy ylösalaisin. Tämäkin tapahtuu Mahamayan kautta. On myönnettävä, että maailma on eräällä tavalla kaaoksessa. Se ei ole sotaa, eikä kylmää sotaa, vaan jonkinlaista kummallista sodankäyntiä, jota ei oikein pysty kuvaamaan sanoin. Mitä voi sanoa siitä, mitä Italiassa tapahtuu tällä hetkellä? Mitä voi nähdä siitä, mitä tapahtuu Bosniassa, tai jossain muussa paikassa, jossa typerät ongelmat tulevat esiin, ja jossa ihmiset tappavat toisiaan, eikä siellä ole rauhaa eikä turvallisuuden tunnetta. Kun katsoo mailman tapahtumia sanomalehdistä - meillä oli tänään englantilainen sanomalehti, enkä voinut lukea sitä: niin moni nainen oli raiskattu, niin moni mies tapettu, kaikenlaista. Myös yksittäiset henkilöt: presidentti on tehnyt jotain todella typerää. On absurdia, mitä kaikkea nykyään voi nähdä. Kun olimme ikäisiänne, emme olleet kuulleetkaan mistään tällaisesta.

Ihmiset olivat kunniallisia ja järkeviä. Nyt he ovat täysin pirstaleina. Heidän mielessään ei ole rauhaa, jotta näkisivät mitä ovat tekemässä, missä ovat, mikä on heidän vastuunsa. Kaikenlaisia kauheuksia tulee esiin. Tiedotusvälineet näyttävät kaikki kauheudet. Näin ei ole ollut koskaan aikaisemmin. Luimme lehdistä kauniita artikkeleita kauniista asioista, mutta nyt kaikki on toisin. Maailma on myös muuttunut hyvin materialistiseksi, äärimmäisen materialistiseksi: markkinoidaan sitä ja markkinoidaan tätä, markkinoidaan ihmisiä. Sitten lapset viedään pois, naiset viedään, lapset myydään, naisia kaupataan - kaikenlaista tapahtuu. Markkinoidaan Jumalaa, markkinoidaan henkisyyttä, markkinoidaan - en tiedä mitä sanoisin, mutta he merkkinoivat omia lapsiaankin.

Näin kieroutunut on maailma nyt. Tähän tarvitaan Mahamayaa näyttämään, että joutuu maksamaan kalliisti siitä mitä on tehnyt elämänsä aikana. Esimerkiksi mies, joka on ilkeä, turmiollinen, juo, polttaa, kulkee naisten kanssa, ja muuta sellaista: hän joutuu vararikkoon parissa vuodessa. Hän saa sen minkä ansaitsee. Hän saa sitä mitä tilaa. Joku toinen mies sanoo: "Mitä vikaa siinä on? Mitä vikaa siinä on?" Ja jatkaa vain typeryyksiään. Hän saa AIDS:in, tai jonkun muun parantumattoman sairauden. Me kutsumme sitä nimellä ‘rokrah Devi’, joka tarkoittaa käteismaksua; Jumalatar, joka maksaa heti käteisellä.

"Jos teet näin, hyvä on, tässä palkkasi. Olet tehnyt näin, hyvä on, tässä on maksu." Tällä tavalla. Mahamaya on tavallaan erityisen aktiivinen juuri nyt. Joskus pelästyn, että Hän rankaisee ihmisiä liian kovasti. Mutta näin se on. Jos hurjastelette liikenteeessä: "Ooh, minusta on mukavaa ajaa lujaa." Hyvä on. Lopulta sinulta menee jalka poikki tai käsi murtuu. Jumalaiset lait toteutuvat Mahamayan kautta.

Ennen tämä ei toteutunut niin nopeasti kuin nykyään. Otetaan esimerkiksi Amerikan presidentti - niin korkea asema, ja kuvitelkaa - kuka tahansa kolmannen luokan kansalainen voi haastaa hänet. Kuinka se voi olla mahdollista? Aikaisemmin ei kukaan voinut tehdä niin. Sillä Mahamaya käytää kaiken vapaan tahtonsa tarkistaakseen, miten ihmiset käyttävät vapaata tahtoaan. Niin kutsuttu vapaus, josta yritämme nauttia, on tullut tiensä päähän. Ihmiset alkavat ihmetellä, mistä on kysymys? Suuretkin ihmiset. Oli eräs hyvin tunnettu nyrkkeilijä, jonka perässä ihmiset juoksivat, ja nyt hän istuu vankilassa. Ja eräs toinen mies, joka oli Garnd Prix -urheilija - jollaista olin aina vastaan - kuoli yhtäkkiä.

Nyt ihmiset sanovat, että hän on sankari ja sitä ja tätä, mutta kukaan ei enää ryhdy sellaiseen. Yksi sankari riittää. Minulle riittää, kiitos. Minä en enää lähde tällaiseen Grand Prix:hin, minulle riittää. No, vaikka yksi sankari syntyi, ihmiset myös pelästyivät tällaista typeryyttä. Sitten ihmiset siirtyvät – miksi sitä kutsutaan? - lasketteluun. Nyt laskettelussakin joku kuoli ja joku rampautui; se taisi olla joku kuningasperheen jäsen, joten laskettelu ei ole enää suosiossa Englannissa. Nyt kai vain sveitsiläisten täytyy sitten maksaa oppirahansa. Tämä on jotain hyvin … Pitäkää vain silmänne auki.

Tänään luette lehdestä, kun joku innokkaasti kehuu itseään, ja huomenna hän jo istuukin vankilassa. Eräs italialainen ministeri halusi tavata Minut, ja sanoin: "Voi ei, en halua tavata häntä." Hänellä on erittäin huono menneisyys. Nyt hän on sitten vankilassa, joten en voikaan tavata häntä. He lankeavat omaan ansaansa. Se ansa on Mahamaya. Hän virittää sen omista teoistanne, omien tekojenne kautta, koska ette halua kohdata itseänne, ette halua tietää totuutta, haluatte vältellä totuutta. Tämä on Mahamayan ominaisuus: joudutte kohtaamaan itsenne välittömästi. Kuinka monta tapausta on ollut? Miettikääpä.

Suuret pohatat istuvat vankilassa. Monet kuuluisuudet, suuret, rikkaat ihmiset istuvat vankilassa huumeista. Kaikkea tällaista tapahtuu. Miksi? Koska Mahamaya haluaa opettaa läksyn. Yhden ihmisen läksyttäminen ravisuttaa tuhansia, koska tämä henkilö ymmärtää asian silloin, kun elämä on kysymyksessä, tai joku muu vastaava rangaistus. Ehkä tämä henkilö ei oppinut läksyään, ehkä hän oli jo kuollut eikä enää ehtinyt oppia, mutta muut oppivat. Huomaatteko, kuinka se leviää. Tavallaan tiedotusvälineetkään, jotka kertovat vain huonoja uutisia, eivät tiedä, kuinka paljon hyvää ne tekevät Mahamayan kautta. Ja tiedoksenne, että monet asiat, joista puhumme, kuten esimerkiksi tupakanpoltto, on jo häviämässä.

Juominen häviää myös. Mitä Sahaja Yoga teki? Ei mitään, mutta Mahamaya teki. Ihmiset sairastuvat syöpään. Lääkäreillä on nyt sellainen ajatus, että kun ihmiset sairastuvat syöpään, niin he sanovat ihmisille, että älkää polttako, sillä muuten saatte syövän. Mahamaya luo tästä eräänlaisen tapauksen. Yksi tapaus jo riittää saamaan ihmiset hyvin varovaisiksi. Sen lisäksi maailmassa on nykyään paljon paniikkia ja turvattomuutta. Yhtäkkiä huomataan, että lehmät lypsävät myrkkyä maidossaan, tai jotain muuta tapahtuu, vedet saastuvat. Ja yhtäkkiä huomataan, että lääkeneuloista saa tartunnan.

Kaikki ovat hyvin hermostuneita, ja miettivät, miten pelastaa henkensä, joten he alkavat ajatella asioita. Mutta jos tulette Sahaja Yogaan, mikään näistä asioista ei voi aiheuttaa teille ongelmia, koska Mahamayan tehtävä on suojella teitä. Hän suojelee teitä. Kukaan ei voi tuhota sahaja-joogeja, elleivät he itse halua tuhota itseään. Se riippuu heidän halustaan. Kukaan ei voi koskea heihin. Jos puhutaan ihmeistä - muutama päivä sitten eräs australialainen poika, uusi sahaja-joogi, ajoi moottoripyörällä, ja yhtäkkiä kovassa vauhdissa tuli kaksi rekkaa molemmilta suunnilta ja osui häneen. Mutta sen sijaan, että rekat olisivat osuneet häneen, hän ikään kuin lennähti ulos kuin ohjus, ja putosi tien viereen. Eikä hän loukkaantunut ollenkaan, ja hän nousi ylös, ja kaikki olivat hämmästyneitä. Moottoripyörä romuttui täysin, mutta tämä poika oli täysin kunnossa.

Kukaan ei voinut käsittää, miten poika oli pystynyt pelastumaan. Tällaisia kertomuksia on monia, ja ne osoittavat, kuinka Mahamaya suojelee sahaja-joogeja; Hän suojelee ja pitää huolta. Hän suojelee myös unissa. On hämmästyttävää, kuinka ihmiset näkevät unta, ja kuinka he saavat neuvoja oikeisiin lääkkeisiin ja hoitoihin, kuinka heitä neuvotaan erilaisista vaaroista, kuinka unissa kerrotaan, millaisia muut ihmiset ovat ja kuinka he käyttäytyvät. Teidän ei tarvitse saada sitä tietoiseen mieleenne, vaan hyvin syvässä ‘sushupti’-unen tilassa tiedätte mikä on teille hyväksi ja mikä pahaksi. Jollakin tavalla se tieto tulee. Tämä tieto - tai sitä voi kutsua intuitioksi - tulee Mahamayan kautta. Hän antaa teille intuitiivisen tiedon siitä, mitä pitää tehdä, miten selviytyä ongelmista. Ja te selviydytte, hallitsittepa tilanteen tai ette, mutta te selviätte. Tästä on niin paljon esimerkkejä - tuhat ja yksi.

Kerron niistä yhden, joka juuri tuli mieleeni. Australiassa oli eräs erittäin mukava sahaja-joogi, todella suurenmoinen ja oppinut mies, mutta vaatimaton. Eräs toinen kauhea joogi sanoi hänelle, että hänen pitäisi ostaa eräs tietty maapala, jonka nimi on Lilydale. Ja hän sanoi vielä: "Voimme aloitta Sahaja Yogan siellä. Voimme tehdä sitä ja voimme tehdä tätä." Niinpä hän sijoitti kaikki varansa siihen varausmaksuksi. Ja pankki lupasi antaa lainaa. Mutta selvitykseen hän oli laittanut: "Meillä on Sahaja Yogan omaisuutta ja minun omaisuuttani. Tämä kaikki on takauksena, jos emme pysty maksamaan lainaa." Kun näin tämän, ajattelin: "Tämä on liikaa luvattu."

Kysyin asiaa lakimieheltä ja hän sanoi, että olisi paras tehdä asiasta juttu sanomalehteen. Kukaan ei voi viedä häneltä pois maata tai muuta omaisuutta. Mutta se on varmaa, että hän joutuu käymään oikeutta useita vuosia. Parasta on siis tehdä juttu sanomalehteen, että hänellä ei ole mitään tekemistä Lilydalen kanssa, eikä myöskään Sahaja Yogalla ole mitään tekemistä sen kanssa. Tämä mies meni pois tolaltaan, koska pankki ei antanut lainaa, ja maa-alueen myyjät nostivat kanteen häntä vastaan. Hän oli jo vararikossa, eikä tiennyt mitä tehdä. Hän oli syvässä ahdingossa. Sanoin: "Älä huolehdi, sinä olet suojeluksessa." Kaikkien hämmästykseksi, huolimatta ihmisten kaikenlaisista peloista, että hänet pidätetään, tai Luoja tietää, jos hän joutuisi myymään kotinsa, tavaransa ja kaikki. Mutta tapahtuikin päinvastoin: joku halusi ostaa Lilydalen maapalan häneltä paljon korkeampaan hintaan.

Hän sai siis korkeamman hinnan, ja niinpä hän myi sen. Teidän pitää olla kärsivällisiä, ja teillä pitää olla uskoa ja uskallusta. Tämä mies sanoi: "Äiti, minä tiedän, että kukaan ei voi tuhota minua." Tällä tavalla Mahamayan suojelu toimii. Ensinnäkin Mahamaya sai tämän miehen kautta sen toisen pahan sahaja-joogin paljastumaan kaikille ihmisille. Monet seurasivat tätä miestä, ja hän oli hyvä puhuja ja muuta, mutta sitten kaikki jättivät hänet. Tämä toimii myös kollektiivisesti. Jos joku yrittää aiheuttaa harmia sahaja-joogeille; hyvä on, Mahamaya sallii tämän tiettyyn pisteeseen asti, ja sitten yhtäkkiä Hän toimii, ja ihmiset hämmästelevät, sahaja-joogit hämmästelevät, miten tästä henkilöstä on tullut tällainen. Mahamaya on kuin Minun sarini, se suojelee teitä. Hän on kaunis, Hän on hyvin kiltti, huolehtiva, myötätuntoinen, hellä; hän käsittelee teitä hyvin hellävaraisesti. Ja Hän on hyvin, hyvin vihainen ja tappaa sellaiset ihmiset, jotka yrittävät pilata Jumalan työtä, kuten ‘rakshasat’ ja paholaiset.

Hän pitää teidät puhtaina ja kaikkien pahojen käsien ulottumattomissa. Vielä eras hyvä ominaisuus Mahamayassa on se, että Hän muuttaa teitä. Kaikki on olemassa ihmisen aivoissa. Jos olet roisto, sinulla on roiston aivot. Jos vihaat muita, se löytyy sinun aivoistasi. Jos olet riippuvainen jostakin, sekin löytyy aivoista. Se on hyvin monimutkainen päässä oleva ehdollistuma. Sahasrara on epäilemättä hyvin tärkeä, mutta Viratan ja Viratanganan voima voi toimia ainoastaan ‘Mahamaya rupan’ kautta. Ja omilla viehättävillä tavoillaan Hän poistaa kaikki ehdollistumat, jotka tekevät teistä rumia, kamalia, ja äkkipikaisia ei-sahaja-joogeja. Samoin kuin Äiti Maa, Hän todella antaa kaiken, mitä Hänellä on, jotta teistä tulisi iloisia ja onnellisia, ja että voisitte iloita ‘niranandassa’ - pelkästään hengessä, pelkästään ilossa.

Tätä on Sahasrara. Mutta se on mahdollista vain silloin, kun teidän ‘brahmarandhranne’ on saatu avautumaan. Muuten ette pääse sisälle niihin jumalaisen rakkauden ja myötätunnon hienojakoisuuksiin, joita ikuisesti virtaavalla Mahamayalla on. Olen kertonut teille Hänen ulkoisista ominaisuuksistaan, mutta sitten, kun pääsette sisälle Häneen ‘brahmarandhran’ kautta, silloin Mahamaya, joka - kuten tiedätte - on kaikkialla olevan Voiman inkarnaatio, muuttuu hyvin toisenlaiseksi. Toisaalta Hän yrittää opettaa teitä, Hän yrittää hävittää sen, mikä on pahaa, vahingollista ja tuhoisaa, ja toisaalta Hän rakastaa ja suojelee teitä, ja ohjaa teitä hyvin hienovaraisesti. Hän ei odota mitään rakkautensa vastineeksi. Hän rakastaa, koska ei voi muuta kuin rakastaa. Te olette siis tällaisen rakkauden syleilyssä. Nauttikaa siitä. Kaikki tietävät olevansa lähellä Häntä, todella lähellä Häntä.

Milloin ikinä tarvitsettekin, te voitte pyytää Häntä auttamaan. Missä tahansa olettekin, Hän tukee teitä. Sahasrara on hyvin tärkeä, koska tämän kautta me reagoimme, tämän kautta kasaamme itseemme kaikenlaista tyhjänpäiväistä. Koska elämme typeryyttä täynnä olevassa maailmassa, meidän on oltava kuin lootukset, jotka eivät tarhriinnu, ja joihin ei kaikenlainen ympärillä oleva pahuus vaikuta. Tämä on se testi, ‘pariksha’, että me tänä aikana, tänä vaikeana aikana, voisimme kukoistaa ja luoda tuoksua, ja saada monia muitakin mukaan tähän kauniiseen maailmaan. Tämä on eräänlaista kaunista, leikkisää sotaa kaikkea negatiivista vastaan. Mitä on negatiivisuuden voima? Mitä on ehdollistumien voima? Mikä on kaikkien näkemän tyhmyyden voima? Kehittäkää itsessänne näkemystä, visiota.

Te ymmärrätte niin selkeästi, että olette niitä, jotka ovat vastuussa. Olette Sahasraran, aivojen soluja, ja teidän kaikkien pitää toimia. Olin eilen ihastuksissani kuullessani teidän sanovan, että näiden liekkien täytyy sytyttää monia liekkejä. Tämä oli todella suurenmoinen lupaus Minulle. Sahaja Yogaan ei tulla vain omien henkilökohtaisten, rajallisten persoonallisuuksien ja niiden ongelmien takia, vaan kuten sanoin, että toisaalta teidän itsenne pitää kasvaa, ja toisaalta kaikkien pitää kasvaa teidän kauttanne. Tämä on se toinen puoli, josta teidän pitää huolehtia. Tänään olen todella iloinen siitä, että olen saanut elinaikanani nähdä Mahamayan manifestoitumisen. Se on niin kaunista, koska tämän avautuneen oven kautta, on nyt mahdollista päästä Jumalan Valtakuntaan, ja nauttia taivaallisesta autuudesta ja suojelusta. Uskokaa siihen. Uskokaa siihen.

Älkää antako pienten asioiden häiritä teitä, ja olen varma, että kaikki tulee toimimaan erittäin hienosti. Jos luotatte täydellisesti ja antaudutte täydellisesti, olen varma, että kaikki toimii erittäin hyvin.

Jumala siunatkoon teitä.

Pidämme pienen Ganesh Pujan ja sitten Sahasrara Pujan.  