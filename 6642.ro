Public Program. Melbourne (Australia), 10 March 1983.

Sahaja Yoghin:   Din nou, îmi face mare plăcere să v-o prezint pe Mataji Nirmala Devi. Pentru cei care au venit regulat în seria de întâlniri din aceste trei seri, cred că mulți dintre voi ați experimentat Realizarea Sinelui. Pentru cei care încă nu au simțit-o, nu disperați, pentru că oricine o poate primi. Nu toți păstrăm darul Realizării Sinelui pentru că, foarte prostește, atunci când îl primim îl neglijăm, îl irosim sau poate nu îl dezvoltăm în modul în care ar trebui s-o facem. Dar oricum ar fi, cei mai mulți dintre noi care au experiența Realizării Sinelui ating stadiul în care înţeleg logic că s-a schimbat ceva în interiorul lor, ceva ce i-a adus într-o nouă dimensiune a conștiinței. În cazul meu, atunci când am avut experiența Realizării Sinelui - a fost o experiență remarcabilă deoarece am dobândit-o direct de la Shri Mataji, în prezența Domniei Sale, în India. Dar întâmplările ce au condus la asta sunt foarte interesante deoarece în profesia mea din domeniul medical îngrijind mulți pacienți, am putut să urmăresc mulți dintre ei care mergeau în India, în America, mergeau în locuri de pelerinaj spiritual din toată lumea și mulți se întorceau, spre uimirea mea la vremea aceea, de-a dreptul vătămați, într-o stare de completă dezordine mentală și fizică. Am citit mult despre căutare, am citit mult despre religiile din Est, am citit, desigur, Scripturile creștine. Am citit, de asemenea, în profunzime Coranul, dar observam ce se întâmpla cu pacienții mei care veneau înapoi cu probleme fizice și mai ales cu probleme psihologice și probleme psihosexuale, care erau mult mai grave decât cele cu care plecaseră.

 

Dar pentru că citisem, citisem despre acești așa-ziși maeștri care acordă, zic ei, Realizarea Sinelui, sau experiență, promisiuni, sau altele lucruri asemănătoare, am fost curios să aflu de ce acești oameni păreau să fie mult mai rău. Mai rău, nu mai bine! Şi acesta era un punct de vedere pur rațional. La vremea aceea nu obținusem Realizarea Sinelui. Deci, fusesem făcut să cred că mulți dintre ei care aveau astfel de experiențe,  se purificau de fapt. Era una din explicații. O altă explicație era că în procesul de transformare trebuie să reexperimentezi atât de multe, de exemplu experiența copilăriei, represiuni sau orice altceva. Şi toate acestea păreau să fie, pentru o minte rațională, care cerea explicații, destul de rezonabile. Dar totuși nu reușeam să-mi explic de ce acești oameni erau cu adevărat ciudați, dacă pot spune asta, la întoarcerea lor din așa-zisele pelerinaje. Deci m-am dus și eu. Am mers la ashramurile acestor, așa-numiți, satguru. Am fost în locuri în care se aflau sute de compatrioți și zeci de pacienți ai mei în locul pe care îl considerau casa lor spirituală, Și aveau o viață remarcabilă. Trăiau, din punctul meu de vedere, pur occidental de altfel, dar cred că destul de universal - o viață foarte mizerabilă. Am fost martorul lucrurilor imorale care se petrec în ashramuri. Am văzut bolile mentale care se manifestau peste tot. Am văzut cum foloseau tehnici sexuale și alte metode bizare pentru așa-zisa trezire a energiei Kundalini. Eram conștient că trezirea lui Kundalini trebuie să aibă loc. Eram totodată foarte îngrijorat de această noțiune, Kundalini, pentru că toate cărțile pe care le-am citit, mă speriaseră sugerând că energia Kundalini este periculoasă și nu trebuie să te joci cu ea și atunci când se ridică poate produce tulburări mentale, fizice și așa mai departe.

 

Deci aveam toate aceste condiționări, dar ce am văzut de fapt în acele locuri, nu era nimic altceva decât lucruri lipsite de sens. I-am văzut dansând pe o  muzică subliminală care, de fapt, afectează celulele creierului, utilizând stroboscoape care distrug celulele din spatele ochiului, i-am văzut folosind tehnici tantrice, de așa-zis tip sexual, care „trezesc” Kundalini, am văzut oameni care se contorsionau; dar mai rău decât orice, am văzut oameni hipnotizați. A fost partea cea mai înfricoșătoare. Urmărind o „tehnică” timp de o oră prin care așa-zisul „guru” hipnotiza audiența, mi-am amintit, de fapt, de ceea ce citisem despre Hitler și acest lucru m-a îngrijorat cu adevărat. Am mers de la unul la altul. Nu mă deranjează să-i numesc. Am fost la Rajneesh, am fost la Muktananda, am fost în toate aceste locuri. Am fost la ashramul lui Sai Baba. Mulțumesc Lui Dumnezeu că niciunul nu m-a inițiat și nici nu i-am văzut. Erau în America, trăindu-și viețile luxoase. Dar discipolii erau acolo. Și erau într-o stare oribilă. Mulți dintre pacienții mei erau acolo, și erau foarte, foarte rău. Mergând de la unul la altul, am început din ce în ce mai mult să-mi formez o părere care oscila între deziluzie și dezgust total. Dacă aceasta era căutarea spirituală, atunci mi-am dorit doar să uit de ea.

 

Deci practic am abandonat ideea de a o găsi în India, deoarece mi s-a părut a fi doar o mare glumă de prost gust. Oameni ca Rajneesh nu practică nimic altceva decât orgii sexuale și pseudopsihologie ca mijloc de a trezi această energie, ceea ce desigur nu este posibil. De fapt, ceea ce se întâmplă este faptul că zeitățile despre care William Doble tocmai v-a vorbit, se retrag mâniate din acești centri, și atunci resimțim căldură, arsuri, și tot felul de experiențe negative, din cauza acestor „guru”. Am ajuns în mod clar la concluzia că îmi doream să fiu departe de ei. De fapt, am ajuns foarte rapid la concluzia că ei trebuie să fie de fapt anticriștii. Pentru că ceea ce căutam, frumoasa experiență a Realizării Sinelui, era în cel mai bun caz doar o promisiune și în cel mai rău, o experiență absolut dăunătoare, fie pentru psihic, fie pentru corpul fizic. Așa că, eram pe punctul de a mă întoarce acasă, aveam biletul rezervat, și, de asemenea, aveam numărul de telefon al lui Shri Mataji. I-am telefonat. Ceva în interiorul meu îmi spunea să încerc și această ultimă șansă. Și exact asta am făcut. M-am dus la Ea. De fapt, am sunat-o și de la capătul celălalt mi-a răspuns cu o voce caldă și iubitoare. M-a invitat simplu să vin să o întâlnesc. Şi asta am făcut în Bombay. Și după aproximativ o oră, care a trecut foarte frumos, în care nepoții se jucau cu Domnia Sa, într-o atmosferă normală de familie, m-a invitat să vin la centrul de Sahaja Yoga din Bombay și să experimentez Realizarea pe care o căutam de atâta timp. Începusem să mă simt foarte relaxat, calm și am fost sigur că doresc să experimentez ce avea de oferit. Sper să aveți răbdare să vă spun această poveste pentru că ea stă la baza durerii și agoniei pe care mulți oameni au resimțit-o în căutarea lor, deziluzionați fiind, și reflectă doar una din aceste persoane care - fără grația lui Dumnezeu, fără grația Mamei - s-ar fi pierdut poate în această buclă a existenței umane. Suntem într-un moment de criză. Toate marile încarnări au vorbit despre timpul marilor confuzii, despre timpul în care anticriștii vor fi pe pământ. Ei sunt aici pentru a mesmeriza căutătorii. Sunt cuvinte dure, dar ei au venit pentru a induce în eroare căutătorii. Sunt aici pentru a-i hipnotiza, pentru a-i deruta. Și putem demonstra acest lucru.

 

În Pune era un domn - dacă îl putem numi așa - care a trebuit să fugă. BBC a făcut un documentar pe acest subiect intitulat „Dumnezeu care a fugit”, și pe care l-au numit Bhagwan. Acum  locuiește în Oregon, în America. Și nici guvernul american nu îl dorește acolo. I-au ordonat să părăsească țara. Ar putea veni aici și atunci ar trebui să luați atitudine. Un altul pretinde că este încarnarea lui Iisus Christos. Este de fapt un băiat mic și gras, care la vârsta de 16 ani, a devenit misionar. La început s-a căsătorit cu secretara lui care avea 19 ani, apoi s-a certat cu mama și fratele său disputându-și puterea. Și în final s-a stabilit în Denver City și în Florida și are, la propriu, mii și mii de adepţi, care așteaptă așa-numita cunoaștere, oricare ar fi aceasta. Sunt atât de mulți. Există un „guru” care locuiește în Bangalore care culege diamante din aer și le dă turiștilor americani. Se autointitulează încarnarea lui Kalki. Este cunoscut ca având deviații sexuale descrise pe larg de mulți din cei care au fost acolo. Există apoi Muktananda, care a murit recent, în urma unui grav atac de inimă. Ce mare sfânt ar muri în urma unui atac de inimă? Ce mare sfânt ar avea nevoie de un bypass la inimă pentru ultimii 15 ani? Ce om care se autointitulează sfânt ar avea o boală rușinoasă? Vă cer tuturor să gândiți rațional, să vă folosiți minţile, și să vă opuneți deschis acestor falși guru. Luați poziție cu privire la acest lucru pentru că ei sunt cei care îi vor distruge pe tinerii din ziua de azi. Mulți dintre noi - eu am vârsta de 47 de ani - mulți dintre noi până la vârsta asta, în regulă, și noi am făcut greșeli, dar prin grația Mamei, aceste greșeli vor fi îndreptate, efectele lor vor fi neutralizate, iar prejudiciile remediate. Nu prejudiciile cauzate de falșii guru, nu cele cauzate de ei, pentru că, slavă Domnului, i-am ratat.

 

Dar mulți dintre tinerii din ziua de azi sunt parte a acestui mare coșmar hipnotic care se desfășoară în detrimentul evoluției noastre. Și avem o responsabilitate față de acești tineri de douăzeci de ani, față de adolescenți sau de copii, care ar putea fi vătămați foarte grav. Ştiți că Shri Mataji a vorbit deschis împotriva acestor falși guru. A făcut acest lucru încă de când și-a început misiunea, în 1970. Le-a dezvăluit numele. A declarat cine au fost de fapt în viețile anterioare. Ne-a prevenit asupra bolilor pe care le pot induce în căutători, multe din ele fiind nevoită să le vindece. Deci, în contrast cu potențialul frumos și optimist, pe care îl avem cu toții, și pe care Mama ni l-a dăruit celor mai mulți dintre noi, există atât de mulți oameni care ratează primirea Realizării și deci, în ciuda potențialului lor, mulți se vor pierde. Şi îndemn pe fiecare dintre voi care obțineți Realizarea, care vă dezvoltați Realizarea, să luați poziție și să vorbiți împotriva acestor falși guru. Când îi auziți că vin să țină o conferință în orașul vostru, când auziți oameni vorbind despre ei, când auziți oameni care îi apără, luați poziție. Câți din cei prezenți aici au fost poate, o persoană din mulțime pe timpul lui Iisus, și nu au avut curajul pe care chiar și Petru poate l-a avut? Câți dintre noi stau confortabil pe scaun și spun: „Voi lua poziție împotriva acestor lucruri fără sens din societate, care sunt prin natura lor împotriva Lui Dumnezeu”? Așa cum am spus, am o profesie, toți Sahaja Yoghinii au o profesie sau sunt oameni care muncesc aşa cum este normal. Şi noi nu credem în atitudini sau practici stupide cum ar fi sannyas, a purta haine special concepute pentru guru, a-i dărui Rolls-Royce-uri, și sute de alte tactici ridicole, care sunt folosite. Respingem aceste prostii. Și în locul lor o avem pe Mama. Mama este aceea despre care Christos s-a exprimat ca fiind Sfătuitorul care va veni, Mângâietorul, Duhul Sfânt care ne va învăța absolut totul. Ea este cea care o poate face într-un mod foarte simplu așa cum am spus aseară. Manifestarea brizei răcoroase a Duhului Sfânt poate fi simțită prin sistemul vostru nervos central, în mod conștient. Începeți să manifestați ceea ce toți marii învățători, care au venit pe pământ, au spus că trebuie să căutăm. Mohammed a spus că ceea ce trebuie să căutăm este Ruh. Și Bill v-a vorbit despre toți ceilalți. În aceste timpuri ale Învierii, mâinile noastre vor vorbi. Toate aceste lucruri. Avem atât de mulți musulmani, hinduși, creștini, budiști, oameni care sunt în Sahaja Yoga și care acum în sfârșit au fost eliberați de toate limitările oricărei secte, confesiuni sau grup. Aceasta este mult așteptata experiență pe care ați dorit-o cu toții.

 

Așa cum am spus, mulți dintre voi ați fost probabil creștini, iudei, hinduși. Probabil că ați stat în mulțime, tăcuți, știind adevărul, în timpul încarnărilor pe care le-ați avut în căutarea voastră. Ați ajuns în acest punct al evoluției voastre, în care singurul lucru pe care trebuie să-l faceți este să vă obțineți Realizarea, prin grația lui Dumnezeu. Iar acea grație a venit pe pământ în forma Mamei. Acea grație curge prin mâinile voastre, și iese din creștetul capului vostru. Neutralizează negativitatea, dizolvă toate lucrurile din noi care sunt împotriva evoluției, și ne dă beatitudinea, a cărei sursă este Spiritul. Doamnelor și domnilor, v-o prezint din nou pe Sfinția Sa, Shri Mataji Nirmala Devi. Te rog mărește volumul.

Shri Mataji: Coboară microfonul puțin.

Sahaja Yoghin: Mărește volumul.

 

Shri Mataji: Mă plec în faţa tuturor căutătorilor adevărului. Dr. Reeves a vorbit foarte ferm astăzi. Cred că este un australian de mare calibru, care are acea înţelepciune de a percepe absurditatea şi modul în care și-au bătut joc acei falși guru, de căutătorii simpli şi naivi din străinătate. Este nevoie de o inteligenţă extraordinară și de bun simț pentru a înțelege asta. Dar cel mai măreț lucru este dorinţa de a-i ajuta pe ceilalți, capacitatea de a fi sensibil la agoniile celorlalţi, de a te întrista suferințele celorlalți. Este cel mai măreţ lucru, care vă aduce la nivelul corect de înţelegere. Ceea ce a spus el este adevărul absolut. Am fost la toţi aceşti guru ca să văd ce pun la cale. Iar ei au spus tuturor că le-am fost discipol. Însă Eu am dorit să aflu ce le fac oamenilor, de fapt. Cum reușesc să îi atragă şi cum îi mânuiesc. Cunoșteam calea divină, calea sfântă, calea cea pură. Dar nu cunoșteam calea escrocilor, a antichristului, şi a trebuit să o descopăr cu adevărat Eu însămi. Şi astfel m-am dus la toţi aceşti oameni sub pretextul că am venit să învăț de la ei, însă nu M-au recunoscut asemeni vouă. În felul acesta, am putut găsi metode în permutaţiile şi combinaţiile barierelor din interiorul vostru, pentru a obţine Realizarea în masă.

 

În prima parte a vieţii, am început cu oameni normali, obişnuiţi, inteligenţi, educaţi, din toate domeniile de activitate. Am trecut prin tot felul de faze în care am întâlnit tot felul de oameni şi am putut, prin metodele mele subtile, să descopăr ce bariere există. Dar cel mai rău lucru, cel mai îngrijorător, a fost că mari căutători din vremuri străvechi, au fost într-atât de mesmerizați, iar egoul lor a fost atât de flatat încât nu știu cum vor scăpa de toate astea. A fost marea mea îngrijorare. Am încercat, după ce mulți oameni normali au devenit Sahaja Yoghini, să rezolv aceste combinaţii. Trebuie să mărturisesc că nu este uşor să dai Realizarea persoanelor care au fost la acești „guru”. Zile și zile în şir am fost nevoită să rezolv permutaţiile şi combinaţiile barierelor, ale îngrozitoarelor bariere din interiorul lor. Nu este un lucru simplu, dar, slavă Domnului că am reuşit, prin propria mea grijă și iubire. Totuși, trebuie să vă spun că cei care s-au dedicat altor guru își primesc foarte greu Realizarea. Anul trecut în Melbourne, cred că am avut cam 50 astfel de persoane şi a fost imposibil să le dau Realizarea; iar ei s-au străduit din răsputeri, dar le-a venit extrem de greu, în timp ce un beţiv ar fi putut să-și primească Realizarea pe loc, un alcoolic ar fi putut-o primi imediat, chiar și o prostituată. Vă puteţi imagina, cât de mult rău vă pot face acești falși guru încât devine atât de greu să vă primiți Realizarea? Și chiar dacă își primesc Realizarea, sunt atât de orientați spre ego încât cad din nou. Ei ridiculizează, este singurul lucru pe care îl pot face. Nu sunt preocupați de propria lor Realizare. Sunt identificaţi cu ideea că aparţin unui gen de cult, şi se străduiesc tot timpul să fie acolo. Chiar şi în Perth și în Adelaide, am descoperit că unii fuseseră plătiţi de „gurul” lor să vină să ne deranjeze. Atât de jos ajung aceşti oameni care sunt căutători ai lui Dumnezeu! Nu au ochi, nu au sensibilitate să simtă care este adevărul. Şi nu-şi fac griji pentru propria lor bunăstare. Este cel mai rău lucru care li se poate întâmpla. Este îngrijorător. De fiecare dată când am un interviu oriunde în Australia sau în America, mi se pun întrebări de genul: „De ce nu stopează guvernul Dvs. astfel de lucruri? De ce nu face ceva în legătură cu aceşti oameni? Au strâns deja atât de mulţi bani!” Muktananda, am aflat în mod oficial, că a strâns diamante în valoare de 60 de mii de rupii, şi doi discipoli se luptă pentru asta.

 

Totuşi, este imposibil pentru oameni să accepte că „Ce s-a întâmplat, s-a întâmplat, este din cauza naivității noastre. Hai să vedem realitatea.” Pur şi simplu nu se pot gândi la asta. Şi ascultă tot ce le spune gurul fără să încerce să gândească logic. Și dacă le vorbești, constați că nu ştiu nimic despre realitate. Aşa cum l-aţi văzut pe Warren, pe William, toţi Sahaja Yoghinii dețin cunoaşterea completă despre Kundalini, cum să dea Realizarea, ce probleme au oamenii și cum să-i vindece. Vreau să spun că lui William nu i-am spus nimic de genul ăsta. Dar a dat Realizarea la atât de multe persoane în Melbourne! Deci începeţi să vă manifestaţi propriile puteri, şi nu trăiţi cu un fel de ego că aparţineţi vreunui cult sau altceva, ci aparţineţi vouă înşivă. Fiecare persoană devine o floare frumoasă. La asta ar trebui să ne aşteptăm în interior. Asta căutaţi cu adevărat, nu să urmați un guru sau altul ci propriul vostru guru din interior, care este Spiritul. Este Spiritul lui Shiva în interiorul vostru. Astăzi desigur deja vi s-a vorbit despre acești trei centri, pe care mi-ar plăcea să-i aprofundăm. De primul centru ne-am ocupat deja, al doilea şi al treilea sunt foarte importanţi, dar aceşti centri superiori joacă un rol vital în fiinţa noastră. Centrul inimii are grijă de securitatea copiilor lui Dumnezeu. Când o persoană vede ceva oribil, acest centru începe să pulseze rapid. Până la vârsta de 12 ani osul stern care este plasat, aşa cum ştiţi, aici, între coaste, creează anticorpi pentru a lupta cu orice invazie în interior, mentală, emoţională sau fizică. Aceşti anticorpi se răspândesc până la vârsta de 12 ani în tot corpul vostru. Şi când osul stern primeşte mesajul, începe să pulseze, şi transmite, comunică prin nervi, artere, vene, toate conexiunile cunoscute, tuturor acestor anticorpi că trebuie să lupte. Ei luptă împotriva bolilor, luptă împotriva așa-numitelor posesiuni. Luptă de asemenea şi cu propriile voastre greşeli. De aceea este un centru foarte important în interiorul nostru. Dacă o femeie are sentimentul de insecuritate, dacă se simte în nesiguranţă, atunci acest centru pulsează continuu. Şi asta face ca toți anticorpii să fie foarte obosiţi, pentru că sunt în permanență într-o stare de urgenţă. De asemenea, toate cultele au folosit această metodă, de a-i aduce pe oameni în stare de urgenţă. Le dau exerciţii prin care ei sar continuu sau ceva de acest gen. Puteţi întreba orice doctor, săriturile repetate, fără o susținere, pot cauza impotenţă persoanei respective. Este o metodă fizică folosită de aceşti oameni, ca să-și facă adepții agitaţi, cauzând pulsații rapide acestui centru. Ei bine, când anticorpii sunt obosiţi, amorţesc complet, şi nu mai au puterea de a lupta cu nicio agresiune.

 

Dacă în viaţa de zi cu zi o doamnă este nervoasă și dacă are probleme și se teme tot timpul, atunci acest sistem începe să lucreze prea mult; în final se deteriorează, și atunci ea poate dezvolta cancer de sân. Cancerul de sân este foarte răspândit acum în Occident, pentru că maternitatea femeilor este sfidată. Acest centru a fost construit de Zeița Mamă a Universului. Şi când o femeie vede că maternitatea ei este sub atac, începe să se simtă foarte nervoasă, acest centru devine hiperactiv, şi atunci ea dezvoltă cancer la sân, probleme cu sânii, probleme de această natură. Pentru că anticorpii devin foarte slăbiţi. Pe partea stângă a acestui centru se află centrul pe care îl numim centrul inimii stângi. Dar dincolo de acesta rezidă Spiritul, în inima voastră, separat de toate. Spiritul este reflecţia lui Dumnezeu Atotputernic înăuntrul vostru. Iar Kundalini este Sfântul Duh, care este puterea lui Dumnezeu, care este Mama Primordială, exprimată în interiorul vostru sub forma energiei Kundalini. Aşadar aveți în interior acea putere, Shakti şi pe Shiva care rezidă în inima voastră. Deci, Kundalini trebuie să se ridice pentru a vă da Realizarea, botezul, adevăratul botez, nu unul artificial! Ei bine, întrebarea este cum are loc acest proces. Este cunoscut demult. Cunoşterea despre care vă vorbesc nu este o cunoaşterea nouă, ci o cunoaştere din vremuri străvechi. Cu 14 mii de ani în urmă, Markandeya, un mare poet din India, a scris despre ea. După aceea, au mai existat mulţi alţi poeţi care au scris despre Ea, până când, în secolul al VI-lea, Adi Shankaracharya a scris foarte clar despre Kundalini și trezirea Ei. Niciunul dintre acești scriitori din vremuri străvechi n-a spus, că energia Kundalini v-ar crea vreo problemă, sau că v-ar face să dansaţi, să săriţi. Toate acestea sunt inepţii moderne. Acest lucru nu a fost transmis prin tradiție. În secolul al şaselea Adi Shankaracharya s-a încarnat pe acest pământ. Buddha și-a primit Realizarea fără să danseze sau ceva de acest gen. Ştiţi asta cu certitudine. Aşadar, aceste idei noi despre prejudiciile aduse de Kundalini vin de la o generaţie de oameni oribili din ultimii 50 de ani. Aş spune că a existat Sfânta Trinitate şi a existat şi o trinitate diabolică. Aceşti oameni i-au precedat pe alţii, pentru a pune în practică ceea ce ei și-au dorit.

 

Astfel aceşti anticrişti au făcut două lucruri deoarece cum să neutralizezi chiar şi scrierile din vechime? De exemplu, unul dintre ei a fost Freud. Mai sunt și alții. Au venit pe pământ şi au scris în primul rând lucruri menite să dezrădăcineze total fiinţele umane din realitate. Apoi a venit o altă serie pentru a se folosi de aceste scrieri în beneficiul lor - pentru că a scrie este ceva extraordinar - și apoi să predice ce au scris aceşti oameni, folosindu-le scrierile ca o bază pentru a se exprima pe ei înşişi. Este o cunoaștere în scopuri murdare. Dar dacă citiţi orice scriere străveche... multe nici n-au fost traduse pentru că nimeni n-a fost interesat de aşa ceva. Ei au distras atenţia noastră de la o viaţă sublimă la una absolut mizerabilă. Iar dezrădăcinarea a avut loc pentru că acestea sunt acțiuni împotriva lui Iisus; şi ei se susțin, nu vorbesc niciodată unul împotriva altuia, este un lucru important. Christos a spus că Satan nu va vorbi niciodată împotriva propriei lui case. Se laudă între ei, se întâlnesc, i-am văzut comportându-se astfel. Îşi fac cadouri unul altuia, între ei există o mare fraternitate. O mare fraternitate. Nu se ceartă. Dar sfinţii autentici din India, care trăiesc în păduri şi în Himalaya, pe dealuri şi în văi, aş spune, ascunşi de voi oamenii, sunt foarte conştienţi că aceştia sunt anticrişti. Atunci când aceşti oameni au început să se manifeste - India este foarte bună în astrologie - oamenii s-au grăbit să consulte horoscopul zilei lor de naştere, spunând: „Ia să vedem ce spune horoscopul lor”. Așa că cei mai mulţi şi-au schimbat şi data naşterii. Nimic consecvent! Şi dacă-i întrebi de ce nu sunt consecvenţi, spun că viața este într-o continuă schimbare. Dar asta este viaţa.

 

Însă voi vorbiţi despre ceva etern. Cum poate să se schimbe ceva care este etern? Știți că este foarte dificil să-i faci pe oameni să adopte viaţa eternă în locul unei vieţi lumești. Ați văzut câte mașini erau la spectacolul anunțat azi! Și câți oameni au venit să-l vadă! Dar trecerea la viaţa reală necesită timp, altfel de ce toţi aceşti mari sfinţi și toți marii profeţi şi încarnări au fost torturaţi de fiinţele umane? De ce i-au torturat? Deci, trebuie să realizați acest lucru, că Spiritul rezidă în inima voastră. El este Sat Chit Ananda. Este adevărul, este atenţia, şi este bucuria. În primul rând trebuie să înţelegem ce este atenţia. Cum de este Dumnezeu atenţia? Ce înseamnă aceasta? Dumnezeu care este atenţia înseamnă că Dumnezeu ştie absolut tot ce se întâmplă. El este conştient de ce se întâmplă în lume. El este singurul spectator al dramei vieţii, care este creată de puterea Sa, Mama Primordială. Știe totul despre noi până în cel mai mic amănunt; poate să afle tot ce vrea să ştie, fără nicio problemă. Deci El este Cunoscătorul, şi este totodată şi Cunoaşterea. Aşadar, când devenim realizaţi, trebuie să ştim prin conștiința noastră că trebuie să devenim conştienţi la nivel colectiv. Este un lucru foarte important pe care trebuie să ni-l amintim. Nu este foarte greu să înţelegeţi că trebuie să deveniţi ceva mai mult. Ce deveniți îmbrăcându-vă într-un anume fel sau purtând ceva la gât? Unii îmi spun: „Ducem o viaţă echilibrată, Mamă, deci ar trebui să fim bine.” Dar voi o numiți „viață echilibrată” potrivit concepției voastre. Dar chiar dacă este așa şi din perspectiva divină, care este scopul unei vieți echilibrate? Toată lumea va întreba: „De ce? De ce ați dori să trăiți o viață atât de religioasă, de ce? De ce este necesar să aveți o astfel de viață?” Ar trebui să vă întrebaţi: „De ce să am o viaţă așa condiţionată?” Răspunsul este că trebuie să fiți în echilibru pentru a evolua. Dacă nu evoluaţi, la ce bun să vă echlibrați interior? Scopul este evoluţia. Dacă nu puteţi transcende, atunci aceasta este doar o constrângere, o proiecție mentală, că ar trebui să duceţi un mod de viaţă sau altul. Este pur şi simplu doar un proces mental.

 

Dar când Spiritul se înalţă, atunci toate religiile se nasc în interiorul vostru, devin iluminate și pur şi simplu nu mai faceţi lucruri greşite. Pur şi simplu nu le faceţi pentru că nu vă plac. Aşa cum v-am spus, există oameni care s-au lăsat de droguri și alte dependențe peste noapte. Este un fapt! Pentru că imediat ce Spiritul se înalță, Iluminarea dă naştere unei noi conştiinţe care refuză să primească ceva ce nu este benefic acestui corp. Acceptați doar lucruri benefice pentru corpul și viaţa voastră. Nu trebuie să vă luptaţi cu voi înșivă: „Doamne, cum să renunț?”. Dimineaţa spuneţi: „Nu voi mai bea diseară”, dar seara beți din nou. Aşadar, în Sahaja Yoga nu este nevoie să spunem: „Nu faceţi una sau alta”. Nu este deloc nevoie. Odată ce sunteți iluminați în interior, aveţi grijă de voi înșivă. Dar când Spiritul începe să se manifeste în atenţia voastră, voi deveniţi conştienţi la nivel colectiv şi aveți cunoașterea. Din nou spun, voi ştiţi. Nu este o proiecţie mentală. Știți totul despre voi înşivă. Știți centrii care se blochează prin intermediul degetelor voastre. Simțiți asta în vârful degetelor. Şi ştiți şi despre ceilalţi. De asemenea, dacă cunoașteți tehnica completă, care e foarte uşoară, poate fi învățată într-o săptămână, puteţi să-i ajutaţi foarte bine atât pe alţii cât şi pe voi înşivă, să vă ridicaţi la un nivel superior. Oamenii au tot felul de temeri în prezent. Este o situaţie anormală. Nu au bucurie, ci doar frică. Trăiesc cu teamă. Mi s-a spus că există oameni care nu pot sta afară, în spațiu deschis, există teama de a produce aer toxic, apoi există teama de bacterii, teama de atingeri şi alte astfel de lucruri. Și-au pierdut încrederea în viaţă. Prin trezirea acestui centru din interiorul vostru deveniţi o persoană absolut normală. Veți fi lipsiți de teamă pentru că nimic din ceea ce este rău nu vă mai poate ataca. Sunteţi complet echipați pentru a-i face față. Există o forță în interiorul vostru care vă face cu adevărat foarte încrezători. De aceea, este foarte important să știm că acest centru ne dă acea forță, acea încredere.

 

Zilele trecute, la fiecare program mi s-a pus o altă întrebare: „Ce credeţi despre australieni?” Cred că este o întrebare foarte obişnuită. Am spus că sunt oameni extraordinari, foarte drăguţi, dar le lipseşte un singur lucru, încrederea completă în ei înşişi. Nu au dobândit acea încredere pe care ar trebui s-o aibă. Nu sunt oameni agresivi, nu sunt preocupați să agreseze teritorii care nu le aparțin, dar există un fel de neîncredere în interiorul lor, de care ar trebui să scape. Complet! Aparţineţi lui Dumnezeu. De ce să fiți neîncrezători? Dar această neîncredere este complet înlăturată atunci când acest centru este trezit în interiorul vostru. Pentru a trezi acest centru, nu trebuie să faceţi nimic. Kundalini însăşi se ridică, şi dacă aveţi vreo problemă la acel centru, se întoarce, se ridică cu o forţă și mai mare şi loveşte acolo, deschide acel centru și trezeşte zeitatea aferentă lui, astfel încât vă simţiţi foarte încrezători. Astăzi dr. Warren a fost atât de sigur pe el. Trebuie să vă spun că nu era așa, era chiar neîncrezător. Gândea că-l veți bate cu toții când vă va spune toate acele lucruri! Dar astăzi este atât de schimbat. Pe partea dreaptă a acestui centru avem un alt aspect pe care îl numim Inimă dreaptă. Acest centru este centrul corespunzător tatălui, iar Inima stângă este centrul mamei.

 

Aşadar, dacă paternitatea voastră este atacată în vreun fel sau de asemenea, putem spune, aspectul de soţ este atacat, dacă soţul nu îi este loial soţiei şi o înșeală, dezvoltă probleme la acest centru. Dar la nivel fizic îl resimte foarte mult deoarece capătă astm. Astmul este consecința blocajului acestui centru, centrul tatălui. Dacă o persoană a avut de suferit pe linie paternă, spre exemplu, dacă o fată şi-a pierdut tatăl, şi nu l-a văzut niciodată, poate face astm. Dacă bunicul a avut astm, nepotul poate face și el astm. Vine pe linie paternă. Oricine dezvoltă astm ar trebui să ştie că există ceva greşit pe linia paternă. Poate tatăl este bolnav şi sunteți îngrijoraţi, poate sunteți un tată bun, dar fiul vostru nu este în regulă și suferiţi, orice astfel de situație poate fi cauza apariției astmului. Dar dacă zeitatea din acest centru este trezită, puteţi să vă vindecați de astm foarte uşor. Pe partea stângă este centrul mamei voastre. Dacă cineva și-a pierdut mama timpuriu în viață, devine o persoană nervoasă, şi, de asemenea, nu are încredere în nimeni. Poate deveni ascunsă prin natura sa supărăcioasă. S-ar putea să nu-și deschidă inima nimănui, pentru că nu are încredere în nimeni. Unii oameni care nu au mamă, care nu şi-au cunoscut mama, pot deveni extrem de circumspecţi pentru că simt că trebuie să aibă grijă de ei înşişi. Extrem de circumspecţi. Dar prin Sahaja Yoga, puteţi trezi acest centru şi puteți deveni o personalitate completă, fără teamă, fără agitație, și fără niciun fel de răutate faţă de părinţii voştri.

 

De fapt, am văzut că după Sahaja Yoga mulţi oameni care uitaseră pur și simplu de părinţi, care erau foarte supăraţi pe ei, și îi părăsiseră, neputându-i ierta, s-au întors la părinţi. Am avut în Anglia o franţuzoaică care nu se văzuse cu mama ei de 18 ani. Și mama ei locuia singură, văduvă fiind. Dar după Realizare, a avut un sentiment extraordinar; s-a întors să-și îngrijească mama şi totodată a început să practice Sahaja Yoga acolo. Este un lucru obișnuit, faptul că începeţi să vă deschideți inima către ceilalţi, începeţi să-i iubiţi, să-i înţelegeţi. Cunosc pe cineva în America, i-am dat Realizarea şi el a spus „Este foarte surprinzător, azi am fost la curse şi mi-am zis că va fi pentru ultima dată, iar acolo l-am văzut pe unchiul meu și i-am urat noroc. M-a privit uimit pentru că nu îi urasem noroc în toţi aceşti ani. A fost surprins de atitudinea mea. Iar acum am devenit prieteni foarte buni.” Aşadar, se dezvoltă prietenia - care este prietenie pură, nu este homosexualitate şi absurditate, ci prietenie pură bazată pe relaţii pure. Şi atunci nu vă mai simţiţi nesiguri. Într-o societate în care este sfidată chiar și iubirea maternă, este normal să vă simţiți nesiguri. Aici dacă mama își iubește copilul, trebuie să se gândească: „Sper să nu fie ceva imoral în mintea mea!” În America s-a întâmplat, cu un băieţel de 8 ani, de numai 8 ani. Mama copilului începuse să ia o mulţime de droguri și alte lucruri de acest gen, iar asta crease o problemă acestui băieţel de 8 ani, vă puteţi imagina? Așa că n-am putut suporta. Am luat băieţelul, l-am strâns la piept, şi l-am sărutat iar el mi-a spus: „Mamă, mama mea nu face niciodată asta.” Deci am întrebat-o pe doamnă: „De ce nu vă îmbrățișați copilul? Are doar 8 ani, nu-i pasă sau nu-i place să-i arătaţi că îl iubiți?”. Mi-a răspuns: „Mamă, mă simt vinovată.” „Cum aşa?” am spus. „Freud a spus...”. Freud a fost un individ pervers şi inutil. A murit de cancer, uitaţi-vă la viaţa lui! Aceşti psihologi, când intră în contact cu alţii, cu oameni care suferă de afecţiuni patologice, - sunt cazuri patologice - şi când au de-a face cu ele, nu știu cum să se protejeze. Jung a menționat asta. Şi atunci sunt afectați de acele boli, şi încep să le considere generale. Ei au generalizat aceste boli. Este un lucru absurd!

 

La Roma era o fată care a venit şi mi-a spus: „O, psihologii sunt oribili!”. Am zis: „Ce s-a întâmplat?" „Mi-au spus că îl privesc pe tatăl meu cu ochi murdari, îmi venea să-i iau la bătaie!” Sunt lucruri absurde - vedeți, acesta este anticristul! - să creezi un sentiment de ostilitate, că totul este pervertit, poluat. Este de fapt o relație atât de pură! În India nimeni nu poate să înţeleagă asta. Slavă Domnului că Freud şi toţi cei ca el, au ajuns doar la periferia Indiei care este asemeni unui elefant. Deci nu este nimeni acolo, s-a terminat. Nimeni nu crede asta. Aşadar, trebuie să vă spun că nu este o relaţie murdară sau rea. Este o relaţie absolut pură. Trebuie să înţelegem că nu suntem animale. Până şi animalele au bun simţ, deci credeţi că noi nu avem simţul purităţii şi sfinţeniei în interiorul nostru? Aşa că părăsiţi complet toate aceste idei, şi dezvoltaţi-vă personalitatea. Voi locuiți împreună. În ashram avem acum multe fete, băieţi. Toți sunt ca fraţii şi surorile. Nu există nicio problemă în această privinţă. Celălalt centru este numit Vishuddhi chakra. Acesta este un centru foarte, foarte important, binecuvântat de Shri Krishna însuşi. Inima dreaptă îl are pe Shri Rama, iar Inima stângă pe Uma, sau o putem numi soţia lui Shri Shiva; în timp ce Inima centru este construită de Mama, numită Jagadamba, care este cea care îi ajută pe oameni să traverseze oceanul iluziilor, şi să-i protejeze. Este Mama Divină. Zilele trecute am fost întrebată despre Mama Divină - Jagadamba este o licărire a Ei. Și deci aici avem un alt centru foarte important numit Vishuddhi Chakra. Este centrul Vishuddha. Shuddha înseamnă pur, dar Vishuddha înseamnă absolut pur. Are 16 petale, așa cum la nivel fizic avem plexul cervical, care are şi el 16 sub-plexuri. Este în completă concordanţă cu ştiinţa medicală.

 

Vishuddhi chakra este în grija zeităţii Shri Krishna. Shri Krishna este cel care reprezintă evoluţia lui Vishnu Tattwa de la centrul al treilea, la stadiul de Fiinţă Primordială, corespunzător centrului Vishuddhi. El este cel care rezidă ca Fiinţă Primordială, ca Întreg, ca Akbar. Când Mohammed a vorbit despre Akbar se referea la Shri Krishna. Acesta este degetul care reprezintă centrul Vishuddhi, şi Mohammed a spus: „Puneţi aceste două degete în urechi şi spuneţi ‘Allah hu Akbar’ şi intraţi în conexiune cu Virata.” Ceea ce face Sahaja Yoga, este să vă conecteze cu Întregul. Vă conectează cu Întregul. Nu vă limitează, ci vă face una cu Întregul. Aşadar, trebuie să înţelegeți că ceea ce trebuie să obţineţi în Realizarea voastră nu este doar să vorbiţi, să gândiți, să cântaţi despre Shri Krishna. Este un lucru absurd! Oamenii nu înţeleg! Pe strada Oxford sunt oameni care fac toate aceste lucruri absurde, cerşind, cerând de pomană... Este o mare insultă adusă lui Shri Krishna să se cerşească în numele lui. Dar se întâmplă ca în toate mişcările religioase oamenii să cerşească în numele lui Dumnezeu. Nu este nevoie să cerşiţi. Dacă vă echipați cu binecuvântările lui Dumnezeu nu mai este nevoie să cerşiţi. Cerşitul este împotriva Realizării lui Dumnezeu, împotriva Realizării Sinelui. Trebuie să aveţi respect de sine. Este un lucru foarte important. Dacă nu aveţi respect de sine, nu vă puteţi primiţi Realizarea. De ce să cerşiţi pe străzi? Este complet absurd, este doar un lucru de fațadă, care nu vă foloseşte la nimic. Comportându-vă astfel, denaturați numele lui Shri Krishna. Dar dacă decideți să mergeți pe calea cea dreaptă, dacă acest centru este trezit, mâinile voastre devin conectate cu Fiinţa Primordială, și deveniţi, mâinile voastre devin conştiente la nivel colectiv.

 

Din punct de vedere medical, este acceptat că extremităţile au legătură cu sistemul nervos simpatic. Atât şi nimic mai mult! Dar în Sahaja Yoga, veţi fi uimiţi că vibraţiile încep să curgă prin mâinile voastre când rostiţi numele lui Shri Krishna. Şi aceste vibraţii, dacă vreţi să aflaţi de unde vin, veţi fi uimiţi că sunt în legătură cu centrii voștri interiori. Chiar dacă luați 10 copii care sunt suflete realizate, îi legaţi la ochi şi-i întrebaţi despre persoana din faţa lor, „Ce este în neregulă la ea?" vă vor arăta un deget sau altul, sau chiar două degete. Pentru că puteţi simţi arsura, puteţi simţi uneori un fel de căldură. Uneori puteți simţi amorţeală. Dacă simţiţi amorţeală în degetele voastre, atunci trebuie să ştiţi că persoana urmează să moară. Puteți şti atât de multe lucruri, toate permutaţiile acestor șapte centri. Unu, cinci, șase și șapte. Așadar avem șapte centri. Pentru a înţelege rolul acestor centri trebuie să vă primiţi mai întâi Realizarea, este important. La început veţi vedea că vibraţiile apar și dispar. Nu sunt constante. Mai întâi trebuie să vă stabilizaţi. Apoi puteţi să aflaţi, din palmele voastre, care sunt centrii care se blochează. Pentru că aceste vibraţii nu sunt altceva decât Puterea lui Dumnezeu care curge prin voi. Vibraţiile înţeleg, coordonează, sunt forţa vieţii. Ele creează toate lucrurile vii, fac ca semințele să încolţească, sunt cele care transformă florile în fructe. Toată munca vie este înfăptuită de aceste vibraţii, numite Chaitanya, Aum, Ruh, briza răcoroasă a Sfântului Duh şi Puterea Atotpătrunzătoare a lui Dumnezeu, care încep să curgă prin voi, și pentru prima dată le simţiţi. Sahaja Yoghinii sunt foarte fericiţi că ieri au simțit așa de mulți, pentru că asta demonstrează că aici sunt mulţi care îşi vor primi Realizarea. Nu trebuie să mergeţi la nimeni, trebuie doar să practicaţi puţin Sahaja Yoga şi să o descoperiţi. Deveniţi aşa un expert!

 

O persoană din India, care şi-a primit Realizarea a dat până acum Realizarea la cel puţin 10 mii de oameni într-un sat, mai multe sate de fapt. Este o persoană obişnuită. Ne-am dorit să fie cu noi aici, dar a avut probleme cu viza şi n-a putut veni. Este un simplu fermier, şi-a primit Realizarea, şi ştie atâtea despre Sahaja Yoga încât veţi fi uimiţi; n-a urmat nicio universitate, niciun colegiu sau altceva dar știe atât de multe! Pentru că, odată ce primiţi aceste vibraţii, ele vă călăuzesc. Aşadar Spiritul, care rezidă în inima voastră, vă călăuzeşte şi vă spune ce este bine şi ce este rău. Dacă vreţi să întrebați: „Mamă, există Dumnezeu?” Dacă puneţi această întrebare, imediat veți simți o briză extraordinară care vă spune că există. Ei bine, cum înţelegem că acestea sunt vibraţiile lui Dumnezeu? Vă puteți pune și această întrebare. Le putem judeca relativ. De exemplu, la unul din programele din Pune, oamenii m-au invitat să vorbesc într-un loc deținut de brahmini, iar aceștia s-au opus. Au spus că Eu nu sunt brahmin, şi deci nu Mă pot primi.” Ei le-au răspuns: „În regulă, vom publica atunci în ziare, că sunteți atât de ‘brahminici’ încât nu vreți să o primiți.” Nedorind să aibă o reputație proastă au acceptat să Mă primească. Sahaja Yoghinii nu mi-au spus deloc ce s-a întâmplat. La program, i-am rugat să vină în față pe cei care se cred brahmini. Au venit 4-5 persoane şi s-au aşezat în faţa mea. Erau brahmini fără să-l cunoască pe Brahma! Așa că am spus: „Întindeţi mâinile către Mine”. Au început sa tremure, înclinându-se spre spate. Am întrebat: „Ce se întâmplă cu voi?” „Mamă, eşti Shakti, de aceea ni se întâmplă asta”, mi-au răspuns. „Dar cum de ceilalţi nu tremură ca voi?” Au privit în jur şi au spus: „Priviți, și aceștia tremură la fel.” Le-am zis: „Întrebaţi-i de unde vin.” Au aflat că acele persoane veneau de la azilul de nebuni din Thane. Deci aceşti fanatici, care își închipuiau că sunt brahmini, reacţionau la fel ca persoanele cu boli psihice. Și se credeau brahmini, neatingând pe nimeni, iar acolo erau oameni de castă inferioară, însuși cel care le dăduse Realizarea era o persoană de castă inferioară, un cizmar. Devenise gurul acestor brahmini şi îi învăţa despre Dumnezeu!

 

Deci acest centru vă dă puterea de a deveni una cu Întregul. Are multe puteri, dar principala putere pe care v-o dă este puterea de a deveni una cu Întregul, vă dă toate puterile aspectului divin trezit în interiorul vostru, astfel încât deveniţi conştienţi şi îi faceţi şi pe alţii conştienţi de acest lucru. Cei care vorbesc prea mult, captează pe Vishuddhi drept. Cei care nu vorbesc deloc au Vishuddhi stâng blocat. Cei care se simt vinovaţi, au Vishuddhi stâng blocat. Cei cu o părere bună despre ei și agresivi se blochează pe dreapta. Așa stau lucrurile. Deci trebuie să înțelegem lucrurile din perspectiva corectă, adică ce se întâmplă atunci când abuzaţi de acest centru, și cum ar trebui să vă echilibraţi pentru a-l ameliora. Dar cel mai important lucru în Sahaja Yoga este că atunci când le dai Realizarea, oamenii nu se mai identifică cu ei inşişi. Vin să-mi spună: „Mamă, Agnya mea se blochează.” Dacă îi întrebi: „Adevărat?” „Da, Mamă, foarte mult.” Asta înseamnă că suferă de prea mult ego. Dar vă puteţi imagina pe cineva spunând: „Mamă, sufăr de prea mult ego”? Pentru că vă separaţi de voi înşivă, vă vedeţi egoul, ca pe un balon mare, şi spuneţi: „Mamă, Te rog îndepărtează-mi egoul”. Așa vorbesc oamenii cu Mine. Îmi vor spune: „Mamă, vorbesc prea mult de aceea Vishuddhi drept al meu captează. Te rog ameliorează-l, trebuie să încetez să vorbesc mult.” Deci începeţi să vă corectaţi, pentru că vă separați de voi înşivă. Deveniţi Spiritul şi vedeţi totul în rest. De exemplu, Mă uit la sariul Meu şi dacă are o pată, vreau să o curăţ, nu Mă identific cu pata. Deci aşa se petrec lucrurile. Nu mai sunteţi identificaţi cu voi înşivă, începeţi să vedeţi unde greşiți şi încercaţi să vă corectaţi. Astfel deveniţi o persoană frumoasă, prin propria voastră atenţie, nu prin atenţia altcuiva. Voi sunteţi cei care trebuie să o faceţi.

 

Avem aici un centru foarte important numit Agnya chakra. Acest centru este guvernat de marea încarnare a Domnului Iisus Christos. Nu aveţi idee despre modul în care această încarnare a venit pe acest pământ. Pentru că dacă citiți Biblia înțelegeți foarte puţin despre Christos. I-a fost permis să trăiască doar 4 ani pentru a le vorbi oamenilor. După 4 ani a fost ucis. Aşadar nu a avut timp să vă spună totul. Dar și-a înfăptuit munca, pe care o avea de dus la împlinire în timpul vieţii. Dar dacă citiţi în alte Scripturi, cum ar fi Devi Mahatmyam, este descris faptul că Zeiţa l-a creat, cum l-a creat, ce a făcut, fiecare detaliu, şi veţi fi uimiţi că viaţa lui Christos este descrisă amănunțit. Numai că acolo este numit Mahavishnu, şi nu Christos! Dar până şi numele lui Christos vine din aceeași moștenire despre care v-am vorbit. Numele lui era Yeshu, nu Iisus, pentru că Eu însămi am fost derutată cînd am citit Biblia, că Anna nu era Anna, ci Hannah. Ioan era Yohan, toate numele au fost modificate în Biblia englezilor. La fel au schimbat şi numele lui Christos, Yeshu în Jesus. De fapt unii pronunţă Jesu. Shri Radhaji I-a dat acest nume, iar Ea era puterea lui Shri Krishna. Ea I-a dat acest nume pentru că îi era foarte îndatorată mamei adoptive a lui Shri Krishna, care era Yeshoda, şi de aceea l-a numit Yeshu. „Yeshu” este un cuvânt din limba ebraică, şi noi o numim uneori Yeshu pe Yeshoda; de asemenea, unele persoane în limba populară, o numesc Jesu. Voi ştiţi că „Y” şi „J” se pot înlocui de multe ori, aşa cum Yugoslavia este numită și Jugoslavia. Deci de acolo vine numele Yeshu, şi asfel a fost creat ca o personalitate specială. În Devi Mahatmyam se spune că Shri Krishna a spus: „Tu vei deveni suportul Universului.”

 

În India oamenii și vizionarii aşteptau ca cineva să vină să le spună că s-a născut Mahavishnu. Dar cei care au venit în India, aveau Biblia într-o mână şi în cealaltă un pistol, sau o puşcă mare, sau poate un canon foarte lung. Așa au intrat în India, și au spus: „Trebuie să vă convertiţi.” Ce înseamnă asta Dumnezeu ştie! Puteţi pune o etichetă unui măgar, numindu-l apoi creştin! Nu deveniţi creştini astfel. Așa au răspândit creştinismul în toată India, ceva complet absurd numit creştinism. Eu însămi m-am născut într-o familie de creştini protestanţi. Tatăl Meu a fost un suflet realizat, la fel şi mama, au fost oameni foarte învăţaţi. Tata mi-a spus: „Doamne, privește, ce fac creştinii din Christos!” Şi a fost unul dintre cei ce au luptat pentru independenţă, a fost închis ca și mama de altfel; a fost membru în Adunarea Constituantă, Parlament şi celelalte. Dar creştinii au început să-l recunoască numai când a devenit membru în vreo formaţiune, sau primar. Nu reușeau să înțeleagă că o persoană, ar putea avea calități sau puteri spirituale. În familia noastră, cu toții am fost foarte mult alături de Gandhi; am sacrificat mult pentru ţara noastră, şi tatăl Meu a decis să ne căsătorească în afara comunităţii, nu printre creştini, pentru că gândea că aceştia îi venerau pe misionari; se rugau până şi pentru sănătatea lor, pentru sănătatea câinilor şi umbrelelor misionarilor. Erau așa niște vremuri decadente pentru creştini; Mă refer la faptul că erau complet dedicaţi acestor misionari. Misionarii se ocupau numai de convertirea oamenilor, în timp ce principiul de Mahavishnu, care s-a născut ca Iisus Christos, n-a fost înţeles niciodată, n-au vorbit, n-au citit despre El şi nu l-au descoperit niciodată.

 

Aşadar, indienii credeau că Mahavishnu nu s-a născut încă şi au rămas cu ideea că trebuie să-l aștepte în continuare. Pentru că în principiul de Mahavishnu este scris: „Nu numai că vei fi suportul Universului, dar vei avea o puritate aparte în interiorul Tău.” Pentru că El este Omkara, este Chaitanya El întruchipează vibraţiile, de aceea a putut merge [pe apă], de aceea a înviat. A fost prezis, că atunci când va veni El va traversa această cale. Aceasta este Calea, Învierea şi prin ascensiunea Sa, va fi capabil să absoarbă egoul şi superegoul din interiorul vostru, karmele, condiţionările, egoul, şi astfel vă veți putea primi Realizarea. Deci indienii au continuat cu ideea că „încă mai trebuie să plătim pentru karmele noastre, Mahavishnu nu a venit.” Din cauza prezentării greșite a lui Iisus. De îndată ce le-am spus că Iisus a fost Mahavishnu, şi-au primit Realizarea cu miile, pentru că ei cred în Mahavishnu și îl respectă mult pe Iisus, dar n-au ştiut că El este Mahavishnu; Dacă El este Mahavishnu, este perfect! Și astfel El a fost iluminat în interiorul lor și şi-au primit Realizarea pe loc. Pentru că sunt educați în acest spirit, știu ce înseamnă. Misionarii au citit doar Biblia în şcoli etc. și au și venit. Dar nu știau să coreleze totul. Adevărul nu poate exista numai în Biblie, trebuie să existe peste tot. Şi asta s-a întâmplat când au venit şi ne-au spus ceva care nu venea de la Christos. Acest lucru se întâmplă și cu noi. Atunci când se ridică Kundalini, Iisus se naşte aici, se trezeşte în interiorul nostru. Şi când este trezit, egoul şi superegoul sunt absorbite, şi se creează o breșă aici; și prin această breșă Kundalini țâşnește, şi în felul acesta simţiţi briza răcoroasă deasupra capului. Am ţinut cel puţin 7 conferinţe una după alta despre Christos într-o biserică numită Biserica Unităţii. Era de fapt unitatea şi fraternitatea tuturor oamenilor oribili. Predicau despre Rajneesh, despre - cel puţin Rajneesh este un anticrist, oricine poate înțelege. Christos a spus: „Să nu aveţi ochi adulteri” până acolo mergea puritatea lui! Cum puteţi să-l acceptaţi pe Rajneesh ca guru spiritual? Dar ei aveau cărţile tuturor oamenilor oribili. Nu aveau scrierile străvechi, nimic, niciun fel de cunoaştere! Indienii nu pot fi prostiți, cei autentici nu cei occidentalizaţi, care au fost la Cambridge şi la Oxford - dar indienii autentici nu cred în aceste cărţi, ei cred că sunt gunoaie care vor dispărea. Nu au nicio semnificaţie. Şi aveau toate aceste cărţi strânse acolo, doar pentru a distruge.

 

Unitatea din interior se manifestă când deveniţi conştienţi la nivel colectiv. Toată această muncă a fost făcută în vremuri străvechi. Așa cum Mohammed a fost unul dintre cei 10 profeţi, la fel Moise, Avraam, Lao Tse. Apoi am avut alți profeți cum a fost Socrate. Recent l-am avut în India pe ultimul, Sai Nath, nu cel numit Satya, ci Sai Nath care a trăit şi a reprezentat acest principiu măreț de Maestru Primordial. Aceasta este, deci, istoria evoluţiei voastre. Ultimul, este cel mai important centru, Sahasrara, care se va deschide astăzi. Este deschis din 5 mai 1970, şi asta ne dă posibilitatea să simţim deschiderea Sahasrarei. Dacă veniţi la centrele noastre, veţi găsi foarte multe casete înregistrate în care este explicat acest centru. Trebuie să reţineţi că toate sediile centrilor noștri subtili se află de-a lungul unei linii, ca aceasta. Şi toţi centrii sunt în interiorul nostru. Aici este Agnya chakra. Şi merge în acest sens, aici este Vishuddhi chakra, aici este Inima, aici este Nabhi ceea ce numiți plexul solar; apoi aici, în centru, este Muladhara, iar în jurul lui este ceea ce numim Swadishthana. De aceea când Swadishthana captează sau faceţi diabet, puteţi orbi. Orbirea se produce când Swadishthanul vostru nu este în regulă. Mulți devin orbi deși au ochii deschişi - se pot vindeca prin Sahaja Yoga. Am vindecat o doamnă la Geneva în 10 minute. Este din cauza unor posesiuni pe care le aveți. Ajungând la Agnya chakra, se poate spune că toate chakrele au o mișcare pe ambele canale, una spre subconştientul colectiv, cealaltă spre supraconştientul colectiv.

 

Dacă la Agnya chakra începeţi să vă mişcaţi în acest fel, începeţi să vedeţi în subconştientul colectiv toate lucrurile moarte, cum ar fi mari zeităţi, sau puteţi începe să vă gândiți la trecut. Dacă vă mişcaţi spre dreapta, atunci începeţi să vedeţi culori şi de asemenea lumini şi astfel de lucruri. Asta se întâmplă și dacă luați LSD. Mulţi oameni obişnuiau să ia LSD şi intrau în comă. Veneau la Mine şi nu Mă vedeau, ci vedeau lumini. Aşadar, nu este corect să Mă vedeţi ca lumină sau ca pe o zeitate anterioară, ci să Mă vedeţi aşa cum sunt, prezentul. Deci trebuie să fim în prezent. Sahaja Yoga vă aduce în momentul prezent, în care vă bucuraţi de fiecare moment al vieţii în tot dinamismul lui. În felul acesta deveniţi o personalitate dinamică, iubitoare, plină de afecţiune, relaxată. Dumnezeu să vă binecuvânteze pe toți! Vă mulţumesc foarte mult. Au fost trei zile minunate. Vă aștept să veniţi și duminică dimineață, nu la 7 dimineaţa, cum a spus el, ci la ora 10, duminică dimineață la ashramul nostru; el vă va da adresa. Vă rog să veniţi şi putem lua prânzul împreună. Sper să putem găti ceva pentru toţi. Pentru că aceasta este casa Mamei, şi în casa Mamei, trebuie cel puţin să mâncaţi. Aşa este, totul este foarte personal, foarte intim nu este ca și cum gurul stă la al şaptelea etaj şi toţi ceilalţi îi fac plecăciune, nu este aşa. Este absolut personal, individual, şi în Sahaja Yoga li se acordă tuturor atenţia şi respectul cuvenit. Dumnezeu să vă binecuvânteze pe toți!

 

Astăzi nu vom avea întrebări, pentru că au fost deja prea multe şi am pierdut mult timp cu ele. Haideţi să trecem la Realizare fără întrebări; vă puteţi primi Realizarea fără să întrebați nimic. Aşa că spuneţi-i minţii să pună întrebări mai târziu. Odată ce vă primiţi Realizarea, nu veți mai întreba, deci spuneţi-i minţii voastre, care lucrează tot timpul dându-vă idei, spuneţi-i să aştepte. Pentru că prin gândire n-aţi dobândit nimic până acum, n-aţi obținut nimic prin proiecții mentale. La urma urmei, mintea este un lucru limitat, în timp ce voi trebuie să fiți propulsați într-un spațiu fără limite şi dacă gândiţi, nu puteţi ajunge acolo. Deci întâi de toate gândurile vi se opresc, atunci când Kundalini traversează Agnya. Și când simţiţi briza răcoroasă, deveniţi absolut calmi şi relaxaţi. Ieri a fost o exeperienţă extraordinară pentru oameni. Sunt sigură că şi azi va fi la fel. Trebuie să faceţi ceea ce vă spun, ceea ce este foarte simplu, nu trebuie să faceţi nimic deosebit, doar să vă descălţaţi, pentru că Mama Pământ vă ajută, doar descălţaţi-vă. E bine. Este foarte puternic. Doar descălţaţi-vă şi așezați-vă comod. Dacă vă strânge ceva, îndepărtați-l şi faceţi-vă comozi. Aşezaţi mâinile în poală. Trebuie să vă simţiţi comod, astfel încât pe durata întregii şedinţe să nu simţiţi că vă deranjează ceva. Deci, vă rog să puneți mâna dreaptă - amândouă mâinele către Mine pentru început, în felul acesta. Acum trebuie să închideţi ochii. Vă rog nu deschideţi ochii, pentru că dacă îi deschideţi, Kundalini nu va trece de chakra Agnya. Deci nu deschideţi ochii până când nu vă spun. Nu se va întâmpla nimic, nu aveţi de ce să vă temeţi, totul va fi în regulă. Dar trebuie să vă spun că unii obişnuiesc să încerce să epateze, să facă tot felul de lucruri ciudate, contorsiuni și altele, ceea ce nu este deloc necesar. Este ceva care se întâmplă în interior, antar yoga. Nu se întâmplă nimic în exterior,ci în interior, aşadar fiţi sensibili şi înţelepţi. Primiți-vă Realizarea! E cel mai bun lucru pe care-l puteți face pentru voi înșivă şi pentru oricine altcineva.

 

Îndreptați deci ambele mâini către Mine şi închideţi ochii. Închideţi ochii, închideți cu toții ochii. Puteți să vă scoateţi ochelarii pentru că experimentul ajută şi vederea, deci scoateţi-vă ochelarii. Staţi foarte comod, nu vă faceţi griji pentru alţii, acum trebuie să vă gândiţi la voi înșivă. Aşa cum s-a spus, mâna stângă este puterea dorinţei, deci puneţi mâna stângă în poală îndreptată spre Mine. Mâna stângă va rămâne acolo. Folosiți doar mâna dreaptă pentru a ridica Kundalini, aşezând-o pe diferite chakre de pe partea stângă. Deci punem mâna dreaptă pe inimă. Cu toată încrederea, aşa cum v-am spus, trebuie să aveţi încredere! Pe inimă. Scoateți dacă aveţi ceva în buzunar iar dacă purtați haină plasați mâna sub ea. Puneţi mâna pe inimă, apăsaţi un pic, şi spuneţi cu toată încrederea: „Mamă, eu sunt Spiritul.” Să nu aveţi nicio ezitare când spuneţi asta. Voi sunteţi Spiritul. Nu sunteţi corpul, mintea și acest ego. Sunteţi Spiritul. Închideţi ochii cu toţii, ţineţi ochii închişi. Chiar dacă nu se închid, încercați să-i apăsaţi uşor, și se vor închide. Trebuie să se relaxeze. Vă rog spuneți cu toată încrederea, nu mecanic, „Mamă, eu sunt Spiritul.” Acum duceţi mâna pe partea stângă, pe partea stângă a stomacului vostru. Acest lucru vă ajută, pentru că principiul de guru rezidă în zona stomacului. Deci puneţi palma dreaptă pe stomac, în partea stângă, şi apăsaţi uşor cu degetele, cu vârfurile degetelor. Aici trebuie să spuneţi de zece ori: „Mamă, sunt propriul meu guru.” cu mare încredere, înţelegere, şi respect de sine, cu toată considerația pentru voi înşivă. „Mamă, eu sunt propriul meu guru.” Vă rog țineți mâna stângă întinsă spre Mine. Tălpile ar trebui să fie pe sol, uşor depărtate una de cealaltă. E bine. Acum, ridicaţi din nou palma dreaptă, pe inimă, puneți-o pe inimă din nou. Și acum trebuie să spuneţi de 12 ori: „Mamă, eu sunt Spiritul.”

 

Acum duceţi aceeași palmă pe partea stângă a gâtului. De ce nu faci experimentul? Este șansa ta. Încearcă, încearcă, va merge. Închide ochii. Fii puțin atent, fii puțin atent. Va merge, este foarte simplu. Palma dreaptă pe partea stângă a gâtului, pe Vishuddhi stâng, cum îl numim noi. Aici trebuie să spuneţi de 16 ori: „Mamă, eu nu am nicio vină.” Pentru că obișnuiți să vă culpabilizați degeaba. De 16 ori, acolo există 16 sub-plexuri. Trebuie să spuneţi de 16 ori, cu toată încrederea: „Mamă, eu nu am nicio vină”. Bine. Acum ridicaţi palma dreaptă pe frunte, după ce terminați de spus de 16 ori. Aici trebuie să spuneţi: „Mamă, iert pe toată lumea”. Pentru că știți că acesta este centrul lui Christos și Domnul Iisus ne-a dezvăluit o rugăciune care este o mantră, este o invocație pentru acest centru. Deci trebuie să spuneţi: „Mamă, iert pe toată lumea.” Pentru că, dacă nu-i iertăm pe ceilalţi, Dumnezeu nu ne va ierta nici El. Fără să vă simţiţi vinovaţi, trebuie să spuneţi: „Doamne, iartă-ne, pentru că şi noi îi iertăm pe toți cei care ne-au făcut rău.” Fără să vă simţiţi vinovaţi, spuneți-o fără să vă simţiţi vinovaţi, cu toată încrederea. Sentimentul de culpabilitate este prea puternic în voi. De ce vă simţiţi vinovaţi? De ce anume sunteţi vinovaţi? Aşa cum v-am spus ieri, Dumnezeu este oceanul de iubire, oceanul de iertare, oceanul de compasiune. Aveţi încredere în El. Fără să vă simţiţi vinovaţi spuneţi: „Mamă, iert pe toată lumea.” Acum duceţi palma pe creştetul capului. Pe creştetul capului, unde se află zona fontanelei, moalele capului din copilăria voastră. Încercați să apăsaţi. Veţi simți un pic de căldură ieșind din capul vostru. Acum ridicaţi palma mai sus, cam 10 centimetri, şi verificaţi dacă simțiți o briză răcoroasă. Dacă nu, schimbaţi mâna, puneți palma dreaptă către Mine şi palma stângă deasupra capului. Puteţi să faceţi și invers. Schimbaţi încă o dată mâinile, apoi schimbați din nou, și vedeți dacă simțiți o briză răcoroasă. La acest nivel trebuie să cereţi Realizarea. Eu nu pot să trec peste libertatea voastră, deci trebuie să spuneţi: „Mamă, vreau să-mi primesc Realizarea, Mamă, vreau să-mi primesc Realizarea, Te rog dă-mi Realizarea.” Oricare din aceste două afirmații. Este bine.

 

Acum puteţi să deschideţi ochii şi să ţineţi mâinile în felul acesta, așa. Cu toții puneți mâinile așa şi întrebați în inima voastră: „Mamă, este aceasta briza răcoroasă a Sfântului Duh? Este aceasta Brahma Shakti? Este aceasta Puterea Atotpătrunzătoare a lui Dumnezeu?” Excelent. Adierea pe care o simţiţi nu vine de la instalaţia de aer condiţionat sau altceva, este Briza. Acum lăsaţi mâinile jos şi vedeţi voi înşivă ce simțiți. Vă voi spune cum să vă ridicaţi propria voastră Kundalini. Vă rog urmăriți-mă. Asta ne va lua încă vreo două minute, dar vă va ajuta să vă stabilizaţi. Avem mâna stângă în faţa lui Kundalini, în felul acesta, iar mâna dreaptă o mişcăm în sus, în faţă, în jos, în spate, trebuie s-o mişcaţi în felul acesta. Începeți! Țineţi ochii deschişi, începeţi să vă mişcaţi Kundalini. Invers, invers, invers. Priviţi cum fac Eu. Duceţi-o până deasupra capului, până deasupra capului întindeţi mâinile şi răsuciţi, o răsucire şi faceţi un nod energiei voastre Kundalini. Pentru că mâinile voastre au puteri acum, voi lucraţi prin mâinile voastre. Din nou. Ridicați-o încă o dată, dar faceţi-o corect; trebuie să o faceţi aşa cum vă spun, nu altfel. Acum duceţi mânile sus, înfăşuraţi din nou, şi faceţi din nou un nod. A treia oară trebuie să faceţi 3 noduri pentru că există 3 puteri. Haideţi să o facem încă o dată. Faceţi-o cu înţelegerea deplină că acum aveţi puteri, care curg prin mâinile voastre. Singura dorinţă este să o stabilizaţi pe Kundalini aici. Acum, o dată ... a doua oară... a treia. Vedeți acum ce simțiți în palmele voastre? E-n regulă? Cei care au venit în ultimele două zile, simt cu siguranță. Chiar și cei care au venit ieri ar trebui să simtă, majoritatea. Cei care vin pentru prima dată poate că n-au simţit dar nu contează, o veți simți cu siguranță. Veţi veni cu toții să Mă vedeţi duminică. Voi fi foarte fericită să vă întâlnesc pe toţi. Acum, dacă aveţi probleme personale, puteţi veni la Mine chiar acum. Vă mulţumesc foarte mult. Dar să nu dureze mult. Este deja ora 9, aşa că voi mai sta aici încă o jumătate de oră. Vă mulţumesc foarte mult. Când veniţi duminică, vă rog să aduceţi cu voi zahăr, sare, ulei şi apă. Nu prea mult, în cantitate mică, dar nici prea puţin, să fie cam 250-500 de grame. Vino! Ai primit-o? Dumnezeu să te binecuvânteze!

Persoană: Mulțumesc foarte mult! Vă iubesc!

Shri Mataji: Este propria ta energie. Pentru ce să-Mi mulțumești? Este a ta! Vino. Da. Ai simțit? Ce este asta?

Persoană: Este apă.

Shri Mataji: Este apă? Oh, Doamne... Nu vei veni duminică?

Persoană: Ba da, voi veni.

Shri Mataji: Atunci, adu mai multă. Acum este foarte puțină. Mai bine adu o cantitate mai mare. Dați-le adresa centrului.