Sahasrara chakra. New Delhi (India), 4 Febbraio 1983.

Oggi vi parlerò dell'ultimo centro: il Sahasrara. ... 
Il Sahasrara è racchiuso nell'area limbica del cervello.  La nostra testa è simile ad una noce di cocco.  Una noce di cocco ha come dei capelli, poi un guscio duro, poi una membrana nera e, all'interno, lo strato bianco del cocco. Ancora più internamente vi è una cavità con dell'acqua. Il nostro cervello è strutturato nello stesso modo.  Per questo motivo la noce di cocco è chiamata "Shreephal": il 'frutto del potere', cioè di Shree.  
Il potere di Shree è il potere del lato destro, mentre il potere di Lalita è quello del lato sinistro. Abbiamo quindi due chakra: qui sul lato sinistro, vi è il Lalila chakra e sul lato destro vi è lo Shree chakra.  Essi esprimono il potere del lato destro, di Mahasaraswati, ed il potere del lato sinistro, di Mahakali.  

Il potere del centro è la Kundalini, che deve alzarsi, attraversare i diversi chakra, entrare nell'area limbica ed illuminare i 7 'Pithas', che sono i seggi dei 7 chakra.  Essa passa perciò attraverso 6 chakra, entra nell'area limbica ed illumina i 7 'Pithas’ nel cervello, i quali sono disposti lungo la linea mediana dell'area limbica: cominciando da dietro, qui sulla parte posteriore, troviamo il Mooladhara chakra; attorno ad esso troviamo lo Swadisthan; poi vi è il Nabhi, poi il Cuore, indi il Vishuddhi ed infine l'Agnya.  Questi sei centri, quindi, si combinano tutti per formare il settimo. C'è un fatto molto importante del quale dovremmo essere consapevoli: lo Shree chakra regola il lato destro, mentre il Lalita chakra quello sinistro. 
Dunque, quando la Kundalini non è risvegliata, compiamo le nostre attività fisiche e mentali per mezzo del lato destro.  L'attività che il cervello sta dunque effettuando è quella del lato destro, e per questo motivo il cervello è simile ad uno 'Shreephal'.
Il Sahasrara è dunque il risultato dell'insieme dei sei chakra ed è uno spazio cavo ai lati del quale si trovano mille 'Nadis' (nervi).  Nel momento in cui la luce penetra nell'area limbica, ha luogo l'illuminazione delle 'Nadis', ed esse appaiono allora come delle fiamme, fiamme molto delicate, che ardono. Queste fiamme hanno tutti e sette i colori dell'arcobaleno.  Ma l'ultima, alla fine, è nuovamente integrata ed è una fiamma trasparente come il cristallo. Queste sette luci alla fine diventano tutte cristallo trasparente.

Avete quindi un Sahasrara dai mille petali, come vien detto.  E infatti se tagliate il cervello in sezione trasversale o orizzontale, avrete modo di osservare come tutti questi nervi siano disposti, lungo l'area limbica, proprio come dei petali; mentre se tagliate in questo senso (verticalmente) troverete che vi sono molti nervi in ogni fascio di nervi. Ecco perché, una volta illuminato, il Sahasrara è come un fascio di fiamme che ardono.
E' un argomento molto profondo. Quando la luce della Kundalini arriva effettivamente lì, allora la verità viene percepita attraverso il cervello. Per questo è chiamata 'Satyakhand', nel senso che finalmente scoprite la verità attraverso le percezioni del cervello.  
Qualsiasi cosa abbiate conosciuto fino ad ora tramite esso, non era la verità.  Ciò che voi vedete è solo la parte più esteriore, diciamo che potete vedere i colori, voi potete vedere i differenti aspetti estetici del colore.  Potete determinare la qualità di una data cosa, ma non potete dire se questo tappeto è stato utilizzato da un santo, non potete stabilire se è stato realizzato da un demone oppure da una persona divina.  Non potete dire se quel tale signore sia una persona buona o malvagia.  Non potete determinare se questa Deità è nata dalla Madre Terra oppure no.  E nemmeno potete affermare nulla riguardo una qualsiasi persona che abbia relazione con voi: se si tratta di una buona o una cattiva relazione, che sorta di persona sia, se frequenta persone sbagliate oppure persone positive, se ha connessione con aspetti negativi o con aspetti positivi.  In questo caso ‘positivo' significa Divino. 
Quindi, in realtà, tramite la vostra mente non potete sapere nulla riguardo al Divino. Nulla. E' impossibile per voi giudicare la Divinità di una persona sino a che ed a meno che la Kundalini non raggiunga, almeno, quella zona che corrisponde all'area limbica.  Non potete stabilire se una persona dica oppure no la verità, se un Guru è vero oppure no. Perché la Divinità non può essere compresa dal cervello fintanto che ed a meno che non brilli in esso la luce del vostro Spirito.

Lo spirito si esprime nel cuore, si riflette nel cuore. Il centro dello Spirito, possiamo dire, è nel cuore, ma, in realtà, il seggio dello Spirito è quassù, sopra la testa.
E' quello lo Spirito di ciò che chiamiamo Dio onnipotente, di Colui che chiamate 'Parvardigar', che chiamate 'Sadashiva', o che potete chiamare 'Rahim’ o con i moltissimi nomi con cui è chiamato il Signore, il quale è Dio Onnipotente. Lo chiamate 'Niranjan', 'Nirankar', con ogni sorta di nome che inizi con Nir o Nihi.
In ogni centro del corpo, quando la Kundalini si alza, si percepisce un diverso tipo di gioia.  Ogni centro ha un nome ed un tipo differente di gioia, ma quando la Kundalini entra nel Sahasrara, allora la gioia che ricevete è detta 'Niranand'. Niranand! Il 'Ni' significa niente altro che altro che 'Anand' (gioia).  Niranand ! E' sorprendente che 'Nira' sia anche il mio nome.  Nella mia famiglia sono chiamata ‘Nira’. E Nira vuol dire anche Maria, Mario, perché significa 'venuta dal mare'. Nira è l'acqua. 'Nir' in sanscrito significa 'acqua'. Dunque la gioia è definita Niranand a livello del cervello.
E poi questo livello si espande. Innanzi tutto ciò di cui divenite consapevoli è 'Satya', la verità.  Sapete di cosa sta soffrendo un'altra persona.  Lo percepite sulle vostre dita.  Osservate sempre le vostre dita.
Usando l'attenzione sapete quale chakra, quale dito sente un 'catch’. Poi, tramite il cervello, potete decodificare quale sia il centro che presenta questo catch. Perché sentire qualcosa a questo dito (indice n.d. t.) di per sè non dice che si tratta del Vishuddhi chakra.  Ma il vostro cervello può dirvelo, e questa interpretazione vi indica che quella persona sta soffrendo di problemi legati al Vishuddhi.  E' ancora qualcosa di razionale, poichè prima osservate quale dito percepisce il catch e poi affermate di che si tratta.  Quando, invece, il 'Satyakhand', o il Sahasrara, si espande maggiormente, non avete più bisogno di riflettere, semplicemente sapete.  Allora non vi è più differenza tra la vostra 'Chitta' (attenzione) e la 'Sat' (verità) che percepite.  L'attenzione illuminata ed il cervello illuminato diventano un'unica cosa.  Non vi sono problemi di nessun genere per una persona che goda di questo stato.  Non c'è nessun bisogno di percepire o d'indagare utilizzando le dita e poi fare interpretazioni con il cervello, come avete imparato in Sahaja Yoga, per cui se trovate qualcosa che non va qui (sull'anulare, n.d.t.), questo significa Agnya.  Non è necessario!  Dite solo: "Agnya", semplicemente, lo dite, ed è così.

Questo stato si espande ancora. Inizialmente, come vi ho detto, il cervello si integra con 'Chitta' (l'attenzione).  Poi, nel momento in cui si integra con lo Spirito, allora qualsiasi cosa diciate sarà la verità.  Voi, semplicemente, parlate e quel che dite sarà. In questo modo il cervello si espande in tre nuove dimensioni.  In un primo momento esso si raffigura la verità attraverso conclusioni logiche: basandovi sul fatto che, come vi ho indicato, se percepite un catch su questo dito, si tratta del Vishuddhi, voi allora chiedete alla persona che avete davanti: "Ha un problema in questo punto?".  Essa risponderà: 'Oh si!’, ed allora voi crederete in me e crederete che si tratta del Vishuddhi chakra che si sta facendo sentire. Ed è esatto! Questa è la conclusione logica, in un certo senso; l'avete sperimentata, state facendo delle prove ed ancora avete dubbi se quel che Madre dice sia vero oppure no.
Ma poi raggiungete la sicurezza.  "Si, è così, abbiamo visto che si tratta del Vishuddhi chakra".  La verità diventa quindi logicamente accettabile per il cervello.
Ma il cervello sta ancora lavorando al suo livello più grossolano.

Nel secondo stadio, come vi ho detto, voi credete, sapete per certo che questo dito significa Vishuddhi chakra, non avete alcun dubbio.  Possiamo allora dire che è iniziato il 'Nirvikalpa', in cui non avete più alcun dubbio che riguardi me o Sahaja Yoga. Allora inizia una nuova espansione dentro di voi.  Per raggiungere questo stadio, dovete meditare, con umiltà dovete meditare, e inoltre dovete molto onestamente ed umilmente arrendervi a Sahaja Yoga anche per raggiungere questa dimensione nuova nella quale la vostra stessa 'chitta' (attenzione) diventa tutt'uno con il cervello, ovvero con il cervello illuminato.
Ora, cosa facciamo quando otteniamo la realizzazione?  Possiamo avere reazioni molto differenti. Alcune persone non riescono neanche a capire il valore delle vibrazioni. Altre cercano di comprenderne il significato, altre ancora subito pensano di essere ormai anime realizzate e poter dare la realizzazione e poter far questo, poter fare quello: corrono a cavallo del loro ego e si accorgono poi di avere fallito.  Devono allora ritornare indietro e ripartire dal principio.  E' come il gioco "Snake & Ladder (il Serpente e la Scala, da noi il "Gioco dell'Oca", n.d.t.). Bisognerebbe reagire alle vibrazioni con molta umiltà e ricettività.

Ora, come vi ho detto, il cervello racchiude in sè il Padre.  Se noi commettiamo un qualsiasi peccato contro il Padre, a livello materiale, l'espansione del cervello richiederà più tempo.  Ed allora ci mettiamo a leggere dei libri, e sebbene vi abbiano detto di percepire prima le vibrazioni e poi leggere libri, insistiamo nel dire: "Oh, ma cosa c'è di sbagliato?  Abbiamo tanto da leggere!".  Discendete in basso, proprio come in "Snake & Ladder". Questo è uno dei serpenti.  Pensiamo: "Ma che bisogno c'è di meditare?  Non ho tempo ... Devo fare questo e quest'altro".  Non progredite.
Ed ecco un altro punto, sempre a proposito di cose materiali. Vi sono in Sahaja Yoga anche persone molto grossolane che entrano a farne parte. Non importa, ma la prima cosa che dovete sapere è: bisogna essere onesti, molto onesti in Sahaja Yoga. Ho visto come si comportano alcune persone in occasione di una cena. Supponiamo un ricevimento di matrimonio. Si intrufolano proprio senza alcun rispetto per se stessi, senza domandarsi affatto: "Chi dovrà pagare per tutte queste cose?".  Portano tutta la famiglia, arrivano e si siedono lì.  Ci sono poi quelli che evitano di dare il denaro che dovrebbe essere dato a Sahaja Yoga. Mangiano, viaggiano, arrivano dall'estero, dovrebbero pagare per i loro spostamenti, per il cibo e sapete bene che ogni tanto devo dare io, allora, molti, molti soldi.  Non importa, non me ne curo, ma non è una cosa positiva per voi.  Il fatto più importante è che non è positivo per voi. Insomma, anche per quanto riguarda i soldi, il vostro comportamento nei confronti di Sahaja Yoga è molto importante, sebbene possa sembrare una cosa materiale e basta.  Può essere, infatti, un grosso impedimento alla vostra crescita, causando dei blocchi al Nabhi. Come sapete, se vi sono dei catchs al Nabhi, essi possono diffondersi all'intero Void ed il blocco del Void provoca danni alle 'Ekadesha Rudra', le forze distruttive situate in questa aerea (sulla testa lungo una linea circolare al di sotto di quella del Vishuddhi, n.d.t.).

Prima di entrare in Sahaja Yoga non c'erano problemi.  Facevate cose di ogni genere e sareste tranquillamente andati all'inferno senza nessuna difficoltà.  E' molto semplice andare all'inferno. Potete prendere una piccola rincorsa, due salti, e ci arrivate. Il resto poi, dovreste vederlo ... ma, andare all'inferno, è la cosa più semplice, non dovete lavorarci duramente nè impegnarvi più di tanto.  Ma, quando ascendete, quando state crescendo, allora è un po' più difficile.  Dovete fare attenzione a non vacillare, a non cadere, a crescere.  Quindi dovete essere vigili riguardo voi stessi, stare attenti a non ricadere nelle solite abitudini.
Alcune persone hanno l'abitudine di risparmiare denaro a discapito di Sahaja Yoga, altre di guadagnare denaro a discapito di Sahaja Yoga, altre ancora hanno l'abitudine di non pagare l'importo dovuto, e così via.  E' una sorta di raggiro.  Tutti questi andranno fuori di Sahaja Yoga in men che non si dica.  Potranno sembrare grandi leaders all'inizio, ma andranno fuori molto rapidamente.  Spesso qualcuno mi dice: "Perché non tieni dei conti precisi?" e cose simili. Non è pensabile che debba tenere io dei conti o qualcosa del genere, perché i miei contabili sono dei Sahaja Yogi.  Se cercate di fare trucchetti in Sahaja Yoga verrete immediatamente espulsi. Nella vostra consapevolezza, nel vostro Nabhi chakra non avete mai avuto ... Potreste guadagnare migliaia di rupie, ma ne perderete a migliaia e andrete incontro a seri guai.  Problemi del più vario genere, che non posso neanche dirvi, e poi vi chiedereste: "Come mi sono procurato un guaio simile?".
Il Nabhi chakra, quindi, se non siete onesti nella vostra ricerca ... Onestà nella ricerca non significa solo: "Io voglio ricercare", vuol dire anche: "Qual'è il comportamento verso se stessi e verso gli altri?" Dovete essere onesti con voi stessi, sedervi in meditazione e cercare di migliorare il vostro ‘Antar Yoga’ (Yoga Interiore - n.d.t.), cercare di rendere la consapevolezza senza pensieri questa sensazione di assenza di pensieri, sempre più ampia.  Cercate di raggiungere quello stato dove veramente vi sentite senza pensieri.  L'onestà vi ripaga e salite in alto, ancor più in alto e entrate sempre più profondamente nel vostro essere.  Innanzitutto potete contare su di me: "Dopo tutto Madre si sta occupando di ogni cosa ... Quando sono andato da Madre il mio Sahasrara si è aperto e poi è successa questa cosa, e poi quest'altra..." Ma cosa potete dire del vostro impegno nel fare quel che vi aiuta a mantenere aperto il Sahasrara?  L'apertura del Sahasrara è molto importante.

Ora, sorprendentemente, il Sahasrara è fatto in modo tale che il Brahmarandhra (la sommità del capo dove si trova l’ooso della fontanella - n.d.t.) è collocato dove, voglio dire, proprio al punto dove c'è il chakra del Cuore. Quindi il Brahmarandhra è direttamente connesso con il cuore.  Se Sahaja Yoga non è praticato con il cuore, ma solo superficialmente, non potete andare molto in alto.  Dovete metterci tutto il vostro cuore, questa è la cosa importante.  Vi sono ad esempio persone che entrano in Sahaja Yoga e mormorano nascostamente: "Questo avrebbe potuto essere così, quello avrebbe potuto essere colà", e cose simili.  Tutte queste persone sono, anche loro, ciò che Cristo definisce "anime mormoranti".  Egli disse di fare attenzione a queste anime che si lagnano, a coloro che continuano a mormorare dietro le spalle, dandosi importanza, come se stessero cercando di salvare gli altri.  Anche queste persone possono soffrire moltissimo perché stanno facendo un doppio gioco.  Ed un simile doppio gioco è molto pericoloso una volta entrati nel Regno di Dio.  Di qualunque regno siate membri, se siete sleali verrete puniti.  Nel Regno di Dio tutto è così colmo di beatitudine, assolutamente colmo di beatitudine.  Tante e tante benedizioni vengono riversate su di voi.  Venite sommersi di benedizioni di ogni tipo: salute, ricchezza, sviluppo mentale ed emotivo.  In Sahaja Yoga potete ottenere ogni genere di prosperità, senza dubbio.  E quando siete benedetti in modo così grande, venite anche perdonati, perdonati, perdonati, e vi è data una lunga fune per potervi sostenere, ma dovete realmente attaccarvici con tutte le vostre forze, e non solo a metà.  Quelle persone, dunque che pensano di poter esser disoneste nei riguardi di Sahaja Yoga devono stare molto attente. Per favore, non fatelo.  Se non vi piace essere in Sahaja Yoga, è meglio che andiate via.  E' meglio, sia dal vostro punto di vista che dal nostro.  Perché, nel caso in cui siate disonesti e stiate cercando di compiere truffe e sotterfugi, starete male, sembrerete anormali e strani, e la gente si chiederà: "Cos'è che non va in Sahaja Yoga?".  Noi ne soffriremo senza necessità, perché non possiamo mettere un cartello dietro di voi che dica: "Quest'uomo è stato molto, molto sleale".  Non possiamo farlo, e quindi questo darà innanzitutto una cattiva reputazione a noi ed in secondo luogo anche voi ne verrete danneggiati.  Se subirete delle gravi conseguenze, anche in questo caso si diffonderà una cattiva fama, tipo: "Come può essere successo?" Ma se siete onesti in Sahaja Yoga e nella vostra ricerca, non sapete quanto Dio si prenda cura di voi! Chiunque tenti di danneggiarvi, in qualsiasi modo, verrà duramente punito e rimosso dal vostro cammino. Avete la totale protezione di Dio. Egli si prende cura di voi con attenzione e sollecitudine assolute.  E' così amorevole che la Sua compassione non può essere descritta a parole, ma solamente essere provata, conosciuta.

Ora, si pone un problema: le persone che sono disoneste agiscono così, certe volte, a causa del loro retroterra, della loro educazione, della maniera in cui sono cresciute, od anche perché sono dei codardi.  Ma vi è anche qualcosa d'altro che può rendervi disonesti: è il vostro 'Poorva janmas' (vite precedenti), che influenza il modo in cui nascete ed anche la formazione della Kundalini.
Dopo la realizzazione, tuttavia, le persone che possiedono un grande valore ed una grande forza ascendono così velocemente che tutti i problemi delle stelle natali (Nakashatras), costellazioni e simili influenze, scompaiono. Voi diventate Sahaja Yogi, cioè 'nuovamente nati', personalità assolutamente differenti, nulla a che vedere con le condizioni da cui siete venuti.  E' come un uovo che diventa un bellissimo uccello.
Quando la Kundalini arriva a questo livello (all'Agnya chakra, n.d.t.), il primo ostacolo che incontra per entrare nel Sahasrara sono le 'Ekadesha Rudra'.  Esse sono 11 Shakti, 11 Shakti distruttive situate in questa area (sulla fronte al di sotto della linea del Vishuddhi, n.d.t.), 5 a sinistra, 5 sulla destra ed una nel centro.  Esse possono creare delle ostruzioni che si formano al nostro interno a causa di due tipi di peccati. Se ci siamo inchinati a dei falsi guru, sottomettendoci alle loro regole sbagliate, sviluppiamo dei problemi alle Rudras del lato destro, e queste 5 vanno fuori uso.  Se quindi voi - poichè io non mi sono mai inchinata verso qualcuno che fosse falso - se voi vi siete inchinati di fronte a persone sbagliate, che sono contro di Dio, allora i problemi nasceranno da questa parte del sistema, sul lato destro.  Se invece avete convinzioni del tipo: "Io posso badare a me stesso da solo, sono io il mio maestro, chi può insegnarmi qualcosa?  Io non voglio ascoltare nessuno e non credo in Dio, chi è Dio?  Io semplicemente non mi preoccupo di Dio", qualsiasi sentimento di questo tipo, se voi l'avete, non vi darà dei catchs nella parte destra, ma vi bloccherà nella parte sinistra, perché la parte destra delle 'Ekadesha Rudra' controlla il lato sinistro, mentre la parte sinistra il lato destro.  Sono quindi 10 aspetti, più uno che è 'Virata Vishnu', così come al livello dello stomaco abbiamo 10 Guru Sthanas (siti), più uno di Vishnu.  Quando questi 10 Guru sono fuori uso, anche la ricerca andrà nel verso sbagliato; quando poi questo andamento sbagliato mette radici, allora si sviluppano le 'Ekadesha rudra', da una parte oppure dall'altra.  Coloro che si sono inchinati al tipo di persona sbagliata sviluppano un temperamento, un tipo di personalità facilmente vulnerabile alle malattie incurabili, come il cancro e simili.

Quanto a coloro che pensano: "Io sono migliore di chiunque altro. Non mi importa di Dio, non ho bisogno di Dio, non ho nulla a che vedere con Lui", tutte queste persone sviluppano le 'Ekadesha' dalla parte sinistra. Anche le 'Ekadesha’ dalla parte sinistra sono estremamente pericolose perché procurano problemi di lato destro: attacchi cardiaci e problemi fisici in genere, ed ogni altro problema del lato destro generalmente inteso.  Uno dei più grandi ostacoli all'entrata della Kundalini nel Sahasrara, dunque, sono queste 'Ekadesha Rudra’, che si originano dal Void e sono riposte sulla 'Madha' (la placca cerebrale).  In queste condizioni la Kundalini non può penetrare nell'area limbica. Persino coloro che sono stati da falsi guru, se sono giunti a queste conclusioni e si arrendono a Sahaja Yoga, se ammettono i loro sbagli ed affermano: "Io sono il Guru di me stesso", possono essere curati.  E coloro che sostenevano: "Io sono al di sopra di tutto, io non credo in Dio, chi è Dio? io non credo in nessun Profeta" o che facevano affermazioni di questo tipo, contro Dio o contro i Profeti - è lo stesso - personalità contrarie a Dio, insomma, e che parlano in questo modo e già hanno dei problemi, guariscono se diventano umili e accettano Sahaja Yoga come l'unica via per entrare nel Super-Conscio.
Ho incontrato persone che avevano praticato il Tantrismo e sono state salvate.  Ho visto persone che avevano compiuto ogni genere di errori, e sono state salvate.  Persone, che sono stati membri di associazioni davvero anomale e strane, e sono state salvate, ma è molto difficile convincere qualcuno che tutto quel che sta facendo è sbagliato e che dovrebbe indirizzarsi verso il giusto cammino.
Una stella è venuta ad eseguire la propria parte del suo gioco con Plutone; è la stella che ha portato il cancro, in quanto è Plutone che cura il cancro e tutte le malattie incurabili.
Tutte quelle persone che si buttano a capofitto lungo un sentiero sbagliato soffrono di strani tipi di problemi al cuore, palpitazioni, insonnia, vomito, vertigini, ripetizione di discorsi senza senso.  E' una cosa molto seria andare da un falso guru ed inchinarsi a lui.  Il Sahasrara di chi ha avuto di queste esperienze diventa impenetrabile.  Le persone contrarie a Sahaja Yoga hanno un Sahasrara molto duro, come una noce, nel senso che, nel loro caso, il Sahasrara ha un rivestimento talmente duro che non è possibile romperlo, un guscio duro, come una spessa noce. Persino usando il martello non si riesce a romperlo.

Adesso è giunto il momento in cui dovete riconoscere Sahaja Yoga, dovete farlo.  Non avete riconosciuto nessun Santo, nessun Profeta, nessuna Incarnazione, ma oggi la condizione è che voi dovete riconoscerne una.  Se non la riconoscete il vostro Sahasrara non potrà aprirsi; poichè questo è il tempo in cui il Sahasrara è stato aperto e in cui dovete ottenere la vostra realizzazione.  E' davvero molto importante: dovete riconoscere Sahaja Yoga. Molte persone dicono: "Madre, perché credere in Sahaja Yoga in questo modo? Noi possiamo solo chiamarti, appunto, 'Madre'... Tu potresti essere mia Madre...". D'accordo, non importa, ma così non potete ottenere la vostra realizzazione.  E, anche se la ottenete, non potrete mantenerla.  Dovete riconoscere: il riconoscimento è il solo modo di adorare in Sahaja Yoga, il riconoscimento è l'unico modo di adorare se desiderate conoscere Dio in Sahaja Yoga. Tutti gli altri 'Ganas', 'Devatas, Deità, Shaktis sono una cosa sola, tutti in unisono in Sahaja Yoga e, se non riconoscete Sahaja Yoga, esse semplicemente non si curano di voi, chiunque siate.
Una volta, per esempio, venne a trovarmi un uomo che venerava Shiva, ed io vidi che vi era un blocco nel suo cuore. Sorprendente!  Egli disse: "Madre, io adoro Shiva, come è possibile che il mio cuore sia bloccato?" Ed io risposi: "Tu devi riconoscere Sahaja Yoga.  Prova a chiederlo proprio a Shiva".  E quando egli pose la domanda a Shiva, solo allora le vibrazioni iniziarono a fluire. Così il Sahasrara si assume l'incarico di farvi riconoscere, e vi persuade, vi dà anche delle prove, e se persino dopo queste dimostrazioni voi non riconoscete, allora non potete ottenere la vostra realizzazione.
Purtroppo anche coloro che riconoscono, riconoscono solo parzialmente, si prendono delle libertà, si comportano in modo strano, senza aver capito chi è la 'persona' che adesso è qui.  Ho visto più volte che mentre sto parlando alcuni tranquillamente alzano le mani, si tirano su la Kundalini, o addirittura discutono, chiacchierano.  Sono stupita. Perché se avete riconosciuto, dovreste sapere chi avete di fronte.  Poichè non è per il mio bene, io non perdo nulla, ma voi sì; nella vostra ascesa non avete riconosciuto. Comportamenti come questi mostrano che ancora non avete riconosciuto.

Anche il modo con cui alcune persone cercano di monopolizzarmi è del tutto sbagliato. Non vi è alcun bisogno di monopolizzarmi, nessuno può farlo. C'è poi chi dice: "Madre deve aver compreso male".  Io non cado in malintesi, mai, è fuori discussione.  C'è chi tenta di dirmi: "Fai questo... fai quello". Anche questo non è necessario.  Cercate di aprirvi a questo nuovo protocollo veramente importante in Sahaja Yoga, e del quale ho parlato oggi per la prima volta: voi dovete cercare di riconoscere in modo completo.  Se non riconoscete sono spiacente, ma non posso darvi una realizzazione che possa sostenersi.  Il processo potrebbe iniziare ma non mantenersi nel tempo.
Insomma, la via più semplice per ottenere la vostra meta più alta è: riconoscere gradualmente e poi ancora riconoscere gradualmente. E' molto difficile poter dire ad una persona che qualcosa in lei non va, impossibile.  Ma dopo Sahaja Yoga io posso dirvi se questo chakra, o quel chakra ha un catch.  Tuttavia, anche perché voi sapete cosa un certo chakra rappresenta, potete ribattere: "No, no Madre, vede, non è così. Non ho questo. Non è così".  Per quale motivo dovrei allora dirvi che avete un catch? Dovete purificarvi in assoluta onestà, ma la prima cosa è riconoscere, con completa umiltà e comprensione di come stanno le cose. Una volta che abbiate riconosciuto, gradualmente farete tutto ciò che deve essere fatto, e sarete voi stessi nella condizione di colui "che sa" cosa deve essere fatto.
Ora, l'essenza del Sahasrara è l'integrazione. Nel Sahasrara sono riuniti tutti i chakra, perciò tutte le Deità vengono integrate. Potete percepire questa integrazione.
Vuol dire che quando la vostra Kundalini sale fino al Sahasrara il vostro corpo mentale, emotivo e spirituale, tutti i vostri esseri diventano uno. Anche il vostro corpo fisico si immerge in questa unità, ed allora non avrete più problemi del tipo "Si, io amo Madre, ma mi dispiace, devo rubare questi soldi"; "Si, lo so, io riconosco Madre. Si, so che lei è grande, ma che posso farci, devo dirle delle bugie"; oppure: "Devo fare questa cosa anche se sbagliata, perché, dopo tutto, non posso farne a meno".  Non possono esserci compromessi con me, si deve avere una integrazione completa. Il vostro Dharma deve essere corretto. Non potete agire in modo sbagliato e poi dire: "Sono un Sahaja Yogi". Non potete!

La forza per ottenere questo proviene da dentro. E' il vostro Spirito che vi rende forti. Voi dovete solo mettere il potere del vostro desiderio: "Si, che sia il mio Spirito ad agire!".  Ed allora inizierete a muovervi in accordo con lo Spirito. Quando questo accade scoprite di non essere schiavi di nulla. Diventate 'Samartha', che significa 'uguali al vostro significato più profondo', 'Sam' + 'Artha': 'Samartha' vuol anche dire 'potente personalità'. Voi sviluppate così quella potente personalità priva di tentazioni, che non ha idee sbagliate, che non ha catches nè problemi.

Le persone egoiste, 'Swarthi', che tentano di fare dei trucchi, stanno in realtà danneggiando loro stessi, non Sahaja Yoga. Sahaja Yoga sarà stabilizzato, se vi sono anche solamente 10 persone sul battello.  Dio non ne è crucciato, esiste solo il mio cruccio di Madre.  Come Madre desidero che molte persone salgano sulla nave, ma non cercate di saltare su compiendo ogni genere di azioni disoneste.
Quindi, questo è ciò che accade, è semplice: divenite integrati. Tramite l'integrazione acquisite il potere di fare quanto è nella vostra consapevolezza, ed avete il potere di sentirvi felici per tutto ciò di cui siete consapevoli. Arrivate quindi ad un livello in cui sviluppate questa 'Niranand’. La sviluppate nel momento in cui siete assolutamente lo Spirito.  Nello stato di Niranand non vi è più alcuna dualità. E' 'Adwaita' (senza dualità).  Una sola personalità, come a dire siete completamente integrati e la gioia non viene più intaccata, ma è completa. Non ha più due aspetti di felicità e dolore, ma è unicamente gioia. Gioia non significa ridere sonoramente, gioia non è star sempre a sorridere. No. E' il silenzio, la quiete dentro voi stessi, la pace del vostro essere, del vostro spirito che si rende manifesta nelle vibrazioni che percepite, cosicchè mentre provate quella pace vi sentite come la luce del sole, siete raggi di quella bellezza che si propaga da sè sola.

Invece, per prima cosa, veniamo dominati dalle nostre personali, egoiste, stupide idee. Gettatele via. Le abbiamo perché eravamo insicuri, perché ci costruiamo delle idee sbagliate.  Gettatele via. Abituatevi a stare continuamente come un'unica cosa con Dio, ed allora scoprirete che tutte quelle paure erano inutili.  La nostra pulizia interna è molto importante, e potrete ottenerla solo quando metterete realmente in pratica i metodi di pulizia indicati in Sahaja Yoga .
Il Sahasrara è una benedizione del cielo, potrei dire. Si è svolto tutto così bene. E' molto difficile aprire il Sahasrara. Quando finalmente l'aprii non sapevo che si sarebbe avuto un successo simile.  In un primo momento ho pensato che fosse ancora prematuro, poichè vi sono ancora molti 'Rakshasas’ (demoni) in giro a vendere la loro mercanzia, e vi sono molti fanatici che si riuniscono nelle cosiddette religioni di cui sono seguaci, non nella vera religione dell'Atma. Ma, gradualmente, ha emesso delle radici.  Lasciate ora che questa verità metta le sue radici in voi, attraverso il vostro Sahasrara.  Nel momento in cui questa verità diventerà in assoluto la luce che vi guida, la luce che vi nutre, la luce che vi illumina, e dona una personalità che ha luce, solamente allora avrete la consapevolezza che il vostro Sahasrara è stato completamente illuminato dal vostro Spirito.  Il vostro volto dovrà essere tale che gli altri sapranno che lì, di fronte a loro, vi è una personalità che è "luce".  Questo è il modo in cui il Sahasrara deve essere accudito.

Per proteggere il Sahasrara è importante che vi copriate la testa durante l'inverno.  E' meglio coprire la testa in inverno, di modo che non si formi del gelo, poichè il cervello è formato anche da 'Medha', cioè da grasso, e non deve quindi raggelarsi. Ancor più non dovreste esporre il cervello ad un calore eccessivo.  Per mantenere il cervello a posto non dovreste star seduti tanto tempo sotto il sole, come alcuni occidentali fanno, poichè il cervello fonde e diventate matti.  Un comportamento del genere è segno di pazzia incipiente. Ve l'ho detto molte volte: non prendete troppo calore sulla testa.  Anche se siete seduti al sole tenete la testa coperta. Coprire la testa è molto importante, ma anche questo dovrebbe essere fatto con discernimento, non sempre, ma con equilibrio, perché se vi mettete una bella fascia pesante, stretta attorno alla testa, la circolazione sarà impoverita, e potreste avere problemi dovuti a cattiva circolazione.  Quindi solo occasionalmente esporrete la testa sotto il sole o anche sotto la luna, occasionalmente, perché se restate lì seduti sotto la luna, finirete in una casa di ricovero per lunatici.  Qualsiasi cosa vi dica, ricordatevi che in Sahaja Yoga non dobbiamo andare verso nessun 'Ati' (estremo).  E questo vale anche per il consiglio di sedersi nell'acqua. Certamente alcuni resteranno seduti per 3 ore!  Non ho mai detto questo.  Dovete sedervi solo per 10 minuti, ma con tutto il vostro cuore.  Qualsiasi cosa dica, c'è chi va avanti a farla per 4 ore. Non ve ne è alcun bisogno. Fatelo per 10 minuti. Date al vostro corpo trattamenti di tipo molto vario, non sempre la stessa cosa. Il corpo si annoia o si sovraccarica.

Se si dice a qualcuno: questo è il tuo mantra, d'accordo, dovrà essere usato finchè non vi sarete liberati dei problemi di quel dato chakra, ma poi basta!  Supponiamo che si debba mettere una vite qui; bene, cosa farete?  Metterete la vite, per fissare quel che deve essere fissato, ma non andrete avanti a mettere viti anche dopo!  Continuerete forse a mettere viti e viti finchè tutto l'insieme si rompa?  E' meglio che usiate la saggezza.  Per avere la saggezza dobbiamo conoscere Shri Ganesha, o Gesù Cristo, che sono situati su entrambi i lati della testa.  Qui si trova Maha Ganesha (sulla nuca), qui si trova Gesù (sulla fronte).  Ambedue vi aiutano a correggere il modo di vedere, di capire, e vi danno la saggezza.  La saggezza non consiste nel rimanere meccanicamente attaccati a qualcosa. Non siate persone attaccate. Con gli attaccamenti non si va avanti.  Non dovete rimanere attaccati a idee o persone.  Dovete essere, in ogni momento, in cammino e muovervi, il che non significa andar giù chissà dove e pensare "Oh stiamo cadendo, quindi sicuramente staremo imparando così tante cose . . .!”, voi dovete ascendere, non cadere. 

Se state raggiungendo qualcosa in Sahaja Yoga, la salute per prima cosa dovrebbe essere a posto.  La mente dovrebbe essere normale. Dovreste essere persone normali.  Se continuate a ringhiare contro gli altri, allora qualcosa in voi non va.  Oppure se siete depressi, tenete il broncio o ancora siete un po' collerici, ancora di cattivo umore, allora sappiate che ancora non siete un Sahaja Yogi.  Potete giudicare da voi: se siete liberi come un uccello, allora tutto è a posto.  Questo, però, non significa che adesso vi mettete a cantare in mezzo alla strada come un uccello ed a saltare sugli alberi.  Vedete, qualsiasi analogia io possa dare ad un uomo stupido, egli può trovare un modo molto stupido di comportarsi.  Ma se è rivolta ad un uomo saggio, egli l'utilizzerà con avvedutezza e per uno scopo adeguato. Bisogna insomma capire che Sahaja Yoga viene compreso attraverso il discernimento da quelle persone che sanno operare con discernimento.

Ora, ciò che realmente accade è che divenite 'attaccati' ad un'unica cosa: il vostro Atma (Spirito).  Tutto il vostro essere fluttua come un aquilone (Patang), ed come l’aquilone sospeso in aria può andare in qualsiasi posto, ovunque, ma voi, rimanete attaccati ad un'unica cosa, al vostro Spirito! E se volete farlo realmente, in tutta sincerità e onestà, non preoccupatevi troppo del denaro, della vostra famiglia e delle altre cose materiali. Semplicemente non preoccupatevene, non avete nulla di cui preoccuparvi.  Fate unicamente un bandhan.  Se non va, non ha funzionato, basta.  Che c'è di male?  Se funziona, bene.  Non è importante ciò che voi desiderate, bensì: "Sia fatta la Tua volontà" più che ogni altra cosa.  "Sia fatta la Tua volontà (Thy will be done)".  E' così sorprendente vedere come le intenzioni, i desideri mutano, e qualsiasi cosa si chieda venga realizzata.  Ma anche quando si verifica questo le persone sviluppano Ego.

State quindi attenti. Tutto è realizzato dalla Shakti e non da voi.  Dovete essere l'Atma, e una volta diventati l'Atma, siete nell' 'Akarm' (al di là di ciò che è bene e ciò che è male), dove sapete che non siete voi ad agire. Non mettete in mezzo i vostri sentimenti, nè la vostra coscienza, e ogni cosa, semplicemente, funziona.
Mi auguro che dopo tutti questi discorsi la maggior parte dei vostri chakra siano aperti.  Ma questo è compito mio.  Anche voi però dovete fare dei... compiti a casa, e dovete anche impegnarvi e darvi da fare per conto vostro.  Siate all'erta.  Cercate di affrontare voi stessi, guardandovi come in uno specchio e giudicate da soli.  Quanto onesti siete stati, quanto innocenti siete stati, quanto vi dimostrate amichevoli in collettività, punto molto importante in Sahaja Yoga.  Se non siete collettivi, se siete bizzarri, strani, se non potete comunicare con gli altri, c'è qualcosa che non va, ed allora dovreste guardare voi stessi per quel che siete e cercare di correggervi.  Separatevi da voi stessi come io separo il mio Sari da me se desidero pulirlo.  Allo stesso modo separatevi da voi stessi e cercate di far pulizia.  In questo modo i Sahaja Yogi cresceranno.  Quando i Sahaja Yogi saranno ascesi, anche tutto il resto ascenderà.  

Molti Sahaja Yogi di questa levatura lasceranno un'impronta su così tante persone che anche loro ascenderanno.  Così tutto l'insieme potrà crescere molto velocemente.  Ma le persone che stanno salendo più in alto dovrebbero cercare di farlo senza sentirsi consapevoli di questo. E' molto importante.  Anche coloro che ritengono che gli altri siano più in alto di loro cadono in un misero errore, perché non è così.  E' tutto l'insieme che sta crescendo. Nessuno dovrebbe sentirsi inferiore, od in qualche modo più in basso, o sentirsi offeso se qualcuno pensa che egli sia più in basso.  Lasciate che pensi, che importanza ha ? Il Divino non la pensa in questo modo.
Dovreste quindi fare attenzione ad ognuna di queste piccole cose. D'altronde è molto semplice in questo 'Kritayuga' poter raggiungere la meta ultima dell'Atma Sakshatkar (realizzazione del Sè, sentire la presenza dell'Atma).
Credo di avervi detto davvero molte cose riguardo al Sahasrara, oggi.

Che Dio vi benedica.

[vimeo 22108665]