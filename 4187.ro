3 martie 1996
Mahashivaratri Puja
Bundilla Scout Camp, Sydney (Australia)

Astăzi îi vom oferi Puja lui Shiva, lui Shri Shiva.

Așa cum știți, Shri Shiva este reflexia lui Shri Sadashiva în interiorul nostru. V-am spus deja despre reflexie. Shri Sadashiva este Dumnezeu Atotputernic, cel care privește jocul lui Shri Adi Shakti. Dar El este Tatăl, care urmărește fiecare vietate a creației Lui sau mai bine zis a creației Ei. Susținerea Lui pentru Shri Adi Shakti este deplină, este de întărire completă. Nu există niciun dubiu în mintea Lui cu privire la capabilitatea lui Shri Adi Shakti. Dar atunci când descoperă că în jocul Ei, oamenii sau lumea, în general, încearcă să o deranjeze sau să îi distrugă munca, atunci El își manifestă mânia, distrugând toți acei oameni, putând chiar ajunge să distrugă întreaga lume.

Pe de o parte, mânia Lui este teribilă, fără îndoială, pe de altă parte, El este oceanul de compasiune și bucurie. De aceea, când El se reflectă în interiorul nostru, primim Realizarea Sinelui, primim lumina Spiritului și ne cufundăm în oceanul de bucurie. De asemenea, El este oceanul de cunoaștere, deci cei care își primesc Realizarea Sinelui obțin cunoașterea divină, care este foarte subtilă, penetrează fiecare atom și moleculă - puterea acestei cunoașteri este acolo.

Natura Lui este în așa fel încât, în compasiunea Sa, El iartă chiar și rakshasa foarte cruzi, dacă ei își arată dedicarea față de El, pentru că, de fapt, compasiunea Lui nu are limite. Și uneori aceiași oameni care obțin binecuvântările Lui, încearcă să creeze necazuri devoților lui Shri Adi Shakti. Dar asta se întâmplă doar pentru a crea o dramă, un eveniment. Până când nu este creată o asemenea dramă, oamenii nu înțeleg. A trebuit să avem Ramayana, a trebuit să avem Mahabharata, a trebuit ca Iisus să fie răstignit, a trebuit ca Mahomed să fie torturat. Toate aceste întâmplări au trebuit să existe pentru că fără ele, oamenii nu își amintesc. Deci, în viața lor spirituală, ființele umane au văzut o mulțime de drame, între binecuvântările lui Shri Shiva și puterile lui Shri Adi Shakti. Pe măsură ce timpul a trecut, am ajuns ca în ziua de azi, în istoria spiritualității, să fie făcută o mare descoperire, aceea că oamenii își pot primi Realizarea în mod colectiv, în masă. Mii de oameni își pot primi Realizarea. Ar trebui să știm ce este Realizarea Sinelui pe care am dobândit-o, care este semnificația ei și care este apogeul ei.

În primul rând, trebuie să vă spun că mintea, despre care vorbim atât și de care depindem, e un mit. Mintea nu există de fapt. Creierul reprezintă o realitate, mintea nu. Mintea este creată prin reacția noastră la lumea exterioară. Fie reacționăm prin condiționările noastre, fie prin ego. Astfel, această minte este creată asemeni unor bule de aer în oceanul realității, dar ele nu reprezintă realitatea. Orice decidem cu această minte știm că este foarte limitat, iluzoriu și uneori chiar șocant. Mintea se mișcă întotdeauna liniar și pentru că nu este nicio realitate în ea, are un recul, un efect de bumerang. Astfel, toate inițiativele, toate estimările pe care le-am făcut până acum, par să se întoarcă împotriva noastră. Orice se descoperă se întoarce către noi sub forma unei mari puteri distructive sau a unui șoc foarte puternic.

Deci trebuie să decideți ce să faceți, cum să vă păstrați în afara capcanei minții voastre. Energia Kundalini este soluția. Atunci când este trezită, Ea vă înalță mai presus de minte. Primul lucru necesar este să treceți dincolo de minte. Cu ajutorul minții veți face multe lucruri, dar asta nu vă va da satisfacție, nu vă va oferi soluții, nu vă va ajuta. Iar atunci când începem să depindem prea mult de mintea noastră, dezvoltăm tot felul de probleme fizice, mentale și emoționale. Cea mai recentă problemă este stresul, iar pentru stres se spune că nu există soluție. Însă, în Sahaja Yoga, noi găsim soluția, trecând dincolo de minte. Mintea este ca o barieră în calea ascensiunii noastre. Deci, atunci când vă primiți Realizarea, trebuie să înțelegeți că energia voastră Kundalini v-a înălțat atenția dincolo de minte. Ei bine, această reacție la lucrurile exterioare a apărut pentru că ființele umane au creierul în formă de prismă, sau craniul, putem spune, de formă prismatică, iar atunci când energia Kundalini pătrunde în interiorul lui, am explicat acest lucru în cărțile Mele, Ea se bifurcă sau se refractă putem spune; astfel atenția noastră este proiectată în exterior și reacționăm.

Dacă reacționăm prea mult, atunci aceste reacții creează o minte cumplit de oribilă, care poate conduce la orice fel de situație. Această minte începe să se justifice, să vă umfle egoul. Egoul și condiționările care creează o astfel de minte, încep să o utilizeze în scopul afirmării lor, în scopul acumulării de idei și gânduri, care nu au niciun suport, care nu se bazează pe realitate. Este ca și cum am crea un computer, pentru ca, în cele din urmă, să devenim sclavii lui. Noi, oamenii, fabricăm ceasuri, iar apoi devenim sclavii lor. Și astfel, toate aceste lucruri domină ființele umane. Iar când o persoană, cu o minte foarte puternică, decide să distrugă, așa cum a făcut-o Hitler cu ideile lui, ea poate merge atât de departe cu această distrugere, încât să lase urme adânci în întreaga noastră cultură și spiritualitate.

Ei bine, primul pas este să intrați în conștiința fără gânduri, trecând de mintea voastră, ridicându-vă deasupra ei, după care ea nu mai poate avea un impact asupra voastră. Este primul stadiu, pe care îl numim conștiința fără gânduri. Cel de-al doilea stadiu este cel în care începeți să vedeți cum lucrează Paramchaitanya, această Putere Atotpătrunzătoare, și începeți să deveniți conștienți de cât de mult adevăr există în ceea ce spune Shri Mataji: că această Putere, care rezolvă lucrurile, există cu adevărat. Ea rezolvă în mod miraculos atâtea lucruri pentru voi. Vă acordă binecuvântări, vă îndrumă, vă ajută, vă ajută în atâtea moduri. Vă dăruiește sănătate, o situație materială bună și de asemenea, o colectivitate de oameni foarte frumoși. Toate aceste lucruri puteți vedea în mod clar că se întâmplă aici.

(Shri Mataji către cineva de pe scenă): Întoarceți ventilatorul către Mine.

Ei bine, această încercare de a atinge starea de conștiință fără gânduri, este foarte simplă și ușor de realizat, însă a menține această stare este un lucru dificil. Încă reacționăm și încă gândim. Reacționați la absolut tot ce vedeți. Pentru a ajunge să mențineți starea fără gânduri, înseamnă ca, în primul rând, să vă schimbați atenția. Spre exemplu, odată am urcat pe un munte foarte înalt pentru a vizita un templu, numit Palitana. Eram cu fiica Mea și soțul ei. Eram foarte obosiți fiindcă a trebuit să urcăm foarte multe trepte. Când am ajuns sus, osteniți fiind, am văzut o boltă micuță sculptată atât de frumos în marmură, așa că ne-am așezat jos acolo. Fiica și ginerele Meu erau foarte obosiți și au început să spună: „Ce fel de templu este acesta?” - plângându-se, în timp ce Eu Mă uitam sus la mulțimea de elefanți frumos sculptați. Așa că i-am spus ginerelui Meu: „Privește la acești elefanți, toți au cozile răsucite într-un mod diferit”. „Mamă, noi simțim că murim” - a zis el - „Cum e posibil ca Dvs. să vedeți cozile elefanților?”. Însă doar pentru a le distrage atenția de la oboseală, le-am sugerat să se uite la cozile elefanților, răsucite atât de diferit.

Deci, dacă atenția voastră e îndreptată prea mult spre exterior, tot timpul, atunci trebuie să o retrageți de acolo. De exemplu, vedeți aceste lucruri frumoase de aici! Atenția voastră merge către altceva. Pur și simplu încercați să vă bucurați de frumusețea lor. Vedeți aceste covoare frumoase – priviți-le pur și simplu fără să gândiți. Pentru că nu vă aparțin, nu vă dau bătăi de cap. Aparțin altcuiva - e un lucru foarte bun. Altfel, dacă erau ale voastre, ați fi gândit: „Oh, Doamne, le-am întins aici. Ce se va întâmpla cu ele? Trebuie să le fac o asigurare!” sau ceva de acest gen. Asta este o reacție umană foarte comună. Dar dacă ele nu vă aparțin, le puteți privi doar. Încercați să le priviți fără să gândiți. Veți fi uimiți să vedeți frumusețea din creația acestor covoare, veți înțelege artistul care și-a pus bucuria, exuberanța în ele, și veți fi uimiți că după Realizarea Sinelui, această exuberanță vă va pătrunde și veți resimți o stare de relaxare răcoroasă, energia Kundalini se va ridica, iar voi vă veți stabiliza în starea fără gânduri. Deci, oricând priviți la ceva, când priviți orice lucru frumos... Chiar și la alegerile de azi, să spunem, priviți pur și simplu persoana care a fost aleasă. Starea voastră de martor însăși îi oferă binecuvântări, îi dă idei mai bune. Voi înșivă, de asemenea, primiți idei care vin din realitate, spre exemplu: „Cum să fac acest om, un om de succes?” sau „Cum să fac această țară, o țară cu adevărat democratică?”. Toate aceste lucruri se întâmplă când atenția voastră este distrasă de la tendința de a critica, de a reacționa, privind doar, devenind un martor, privind totul în starea de martor.

Această stare de martor nu este încă pusă în practică foarte mult. Până acum, am văzut, chiar dacă să spunem că vă primiți Realizarea, nu înțelegeți că trebuie să vedeți totul în starea de martor. Când începeți să priviți ca un martor prin intermediul Spiritului, atunci nu mai vedeți defectele în ceilalți, ci le vedeți calitățile. Pur și simplu detectați într-o altă persoană însușiri foarte bune. Odată ce înțelegeți asta, starea de martor se extinde și începeți să vă bucurați de ceilalți, începeți să vă bucurați de tot ce vă apare în cale; vă puteți bucura chiar și de un fir micuț de iarbă, dacă aveți această capacitate.

În Japonia, sistemul Zen a început pe aceste premise. Vidhitama a fost persoana care l-a inițiat; iar el a creat o grădină de mușchi de pământ, mușchi diferiți - acele plante foarte, foarte mici. Apoi sunt și flori micuțe. Iar această grădină are cel mult un metru și jumătate, în forma unui semn de întrebare, putem spune. Trebuie să urci într-un ascensor și să ajungi pe acea platformă din vârful muntelui, ca să poți vedea grădina. Tot felul de licheni foarte mici sunt acolo și poți vedea cât de frumos este aranjată. Când începi să o privești, gândurile ți se opresc, pentru că este așa un lucru minunat! Când atenția este asupra ei, a creației ei, gândurile se opresc. Deci trebuie să încercați să aflați ce anume vă oprește gândurile, ce vă face să deveniți martori. Odată ce vă dezvoltați acest obicei, vă veți stabiliza frumos în starea de conștiință fără gânduri. Apoi începeți să priviți la modul în care v-a ajutat Sahaja Yoga, la cât de multe binecuvântări ați primit, la ceea ce ați obținut prin intermediul ei. Dacă veți observa aceste lucruri, veți fi uimiți, pretutindeni veți fi uimiți, de modul în care acționează această Paramchaitanya.

În ziua de azi Paramchaitanya a devenit activă datorită Kruta yugăi. Puteți vedea din modul în care se joacă cu vibrațiile în jurul Meu, ați văzut atâtea fotografii ale Mele în care apar aceste vibrații. Ați văzut de asemenea fotografii ale multor Sahaja Yoghini stând în fața Mea, iar deasupra capului lor apărând scris numele Meu în limba arabă. Ați văzut atâtea lucruri prin care vă puteți da seama că acest joc al lui Dumnezeu este prezent. Ei bine, mintea va încerca totuși să spună ceva. Nu o ascultați! Priviți doar. Ar trebui să urmăriți efectul Sahaja Yogăi asupra voastră, asupra propriului corp. Nu vă gândiți la aceste lucruri, dar urmăriți-vă și veți fi uimiți de modul în care v-ați transformat.

Să fiu foarte sinceră, de câte ori vin în Australia, în fiecare an, Mi se pare că sunteți de nerecunoscut. Arătați mult mai tineri, mult mai bine, mult mai fericiți și îmi este greu să realizez cine sunteți. Starea de martor este cea care vă poartă către un alt tărâm, numit conștiința fără îndoială. La acel nivel puteți dobândi atâtea puteri, încât puteți da Realizarea altor oameni, puteți da Realizarea altora, le puteți da cunoașterea completă cu privire la Sahaja Yoga, le puteți vorbi. De asemenea, emiteți.

(Shri Mataji către cineva de pe scenă): Porniți ventilatorul. Puneți-l în modul rotativ. 

Sunt... Vedeți, de câte ori privesc ceva, absorb căldura, acesta e necazul Meu. Deci întreaga voastră stare, întreaga voastră stare spirituală devine atât de binecuvântată. Deveniți atât de puternici, atât de plini de compasiune, atât de iubitori, de echilibrați, complet curățați de toate ideile distructive, de toate ideile depresive pe care le aveți. Iar apoi vă ridicați cu adevărat ca Sahaja Yoghini măreți, care pot face o muncă extraordinară. Spre exemplu, am auzit recent că Sahaja Yoghinii din Germania și Austria merg acum în Israel, pentru că se gândesc că strămoșii lor au ucis evrei. Iar acum s-au pus bazele unui mare centru de Sahaja Yoga în Israel. Imaginați-vă, cum acești oameni, odată ce au atins acel nivel, merg în alte țări și înfăptuiesc așa o muncă singuri. La fel s-a întâmplat și în Turcia, la fel și în alte locuri extrem de izolate din Africa de Sud. Asta pentru că Sahaja Yoghinii dobândesc în interior încredere deplină în ei înșiși, în conștiința fără gânduri și de asemenea, în conștiința fără îndoială.

Dar acum, de îndată ce începeți să creșteți prin atenție meditativă, ceea ce se întâmplă este că atenția voastră devine iluminată. Acum, datoria voastră este să vă motivați atenția. Nu este doar să vă bucurați, ci să o și motivați, să o îndreptați asupra problemelor. Presupunând că aveți anumite probleme la nivel național, vă puteți pune cu toții atenția asupra lor și se vor rezolva, pentru că voi sunteți canalele acestei Puteri Atotpătrunzătoare, care încearcă să creeze o nouă lume pentru voi, să creeze ființe umane noi. Iar această evoluție poate să aibă loc foarte rapid, dacă voi toți decideți că orice aveți în interiorul vostru acum, veți motiva, veți direcționa și veți da o utilitate atenției voastre. Ea nu ar trebui risipită. Orice avem de preț nu ar trebui risipit.

Acum, principala întrebare de astăzi, despre care vă voi vorbi, este: „Ce înseamnă realizarea lui Dumnezeu?”. Prima este Realizarea Sinelui, iar apoi există mulți oameni ambițioși, care doresc să aibă realizarea lui Dumnezeu. Primul și cel mai important lucru pe care ar trebui să îl știți, este că ființele umane nu pot deveni Dumnezeu. Nu despre a deveni Dumnezeu este vorba. Într-un fel putem spune că nu ați devenit nici Spiritul, pentru că Spiritul emite prin voi, folosindu-vă, dăruindu-vă, îngrijindu-se de voi. Dacă ați deveni Spiritul, corpul n-ar mai exista, n-ar mai fi nimic. Deci cu acest corp intact, Spiritul acționează prin intermediul lui, dăruindu-vă întreaga lumină. Dar nu puteți deveni Dumnezeu Atotputernic, asta trebuie să înțelegeți foarte clar.

Dar ce înseamnă realizarea lui Dumnezeu? Înseamnă să ai cunoașterea lui Dumnezeu. Vedeți, a avea cunoașterea lui Dumnezeu înseamnă să știți cum lucrează aceste puteri, cum le controlează El, înseamnă să deveniți parte integrantă din Dumnezeu Atotputernic. Așa cum degetul Meu nu știe despre creier, dar acționează în concordanță cu el. Degetul nu poate deveni creierul, dar trebuie să acționeze absolut potrivit creierului, pentru că este într-atât de legat de el încât sunt practic un tot. În momentul în care aveți realizarea lui Dumnezeu, aveți cunoașterea Creierului, aveți cunoașterea lui Dumnezeu, a puterilor Lui. Știți totul despre El.

În ceea ce Mă privește, e o sarcină dificilă să Mă cunoașteți, pentru că Eu sunt Mahamaya. Este foarte dificil pentru voi să știți totul despre Mine. Așa cum știți, sunt o persoană destul de iluzorie și orice fac sau orice realizez, este doar pentru ca voi să vedeți și să înțelegeți că până la urmă Eu sunt Shri Adi Shakti și că pot face toate aceste lucruri. Și voi puteți face toate aceste lucruri, dar nu puteți deveni Shri Adi Shakti. Însă trebuie să cunoașteți, să cunoașteți prin iubire, prin devoțiune, prin rugăciuni. A-L cunoaște pe Dumnezeu, a-i cunoaște puterile este modul în care puteți avea realizarea Lui. Apoi puteți controla natura, puteți controla totul, dacă aveți acea cunoaștere în interiorul vostru despre Dumnezeu. Pentru asta e nevoie de umilință deplină, e nevoie să înțelegeți că nu puteți deveni Dumnezeu, nu puteți deveni Dumnezeu Atotputernic, nu puteți deveni zeități, dar cu siguranță puteți avea realizarea lui Dumnezeu, însemnând că Dumnezeu poate acționa prin voi, că vă poate folosi ca o putere, ca un canal al Lui.

De asemenea, înseamnă că știți, știți cu adevărat că El face asta, știți ce vă transmite, care e viziunea Lui și care este informația; conexiunea voastră cu El este de așa natură. Mulți oameni au avut beneficii practicând Sahaja Yoga, știu, dar ei nu știu cum s-au întâmplat toate acele lucruri, ce s-a rezolvat, cum s-a rezolvat, ce conexiune i-a ajutat de fapt. Odată ce aveți realizarea lui Dumnezeu, știți în mod clar cum se rezolvă lucrurile, cu ajutorul cărei puteri ați ajuns la acel rezultat - atunci aveți realizarea lui Dumnezeu. Astfel de oameni devin extrem de puternici, în sensul că pot controla atâtea lucruri. Au existat atâția sfinți de acest fel, însă uneori ei au căzut chiar și de la acest nivel și au dezvoltat ego. Nu au avut acea umilință pe care ar fi trebuit să o aibă, nu au avut acea devoțiune, dedicare, abandon. Au căzut și puteți vedea asta. Am văzut că unii devin destul de mândri de realizările lor și nu doresc să le împărtășească cu nimeni. Consideră că din moment ce le-au obținut cu mare dificultate, de ce ar trebui să le dea pur și simplu și celorlalți. Astfel de oameni nu se vor înălța foarte mult.

Dar voi cei care v-ați primit Realizarea și care sunteți umili, voi știți că doar prin umilință veți dobândi abandonul. Cuvântul islam înseamnă „abandon”. Mohammed Sahib a vorbit despre „islam”, care înseamnă „abandonează-te”. Dacă nu vă puteți abandona, nu-L veți putea cunoaște niciodată pe Dumnezeu. S-a spus în mod clar că până când nu vă cunoașteți pe voi înșivă, nu îl veți cunoaște pe Dumnezeu. Deci ca Sahaja Yoghini, trebuie să știți că toate lucrurile mărunte, toate lucrurile mari și toate viziunile mărețe, le puteți înfăptui datorită grației lui Dumnezeu, datorită binecuvântărilor Lui, datorită iubirii Lui pentru voi, trebuie să știți că ați intrat în împărăția lui Dumnezeu. Aș putea spune că ați intrat, aș putea spune că ați atins acel nivel - aș putea spune asta - dar totuși voi nu sunteți acolo. Este ca și cum aș spune cuiva: „Acum ești în Australia”. El nu e în Australia, dar i-aș putea spune: „Ești în Australia”, iar el începe să creadă că e în Australia. Nu asta e calea. Trebuie să fiți în Australia, iar apoi trebuie să cunoașteți Australia. Trebuie să știți despre clima și aspectele legate de această țară.

Observ că aici părinții ar trebui să vorbească mai mult cu copiii. Nu există cu adevărat o legătură între părinți și copii aici. Copiilor li se acordă o mare atenție în privința școlii și se cere foarte mult de la ei. Dar părinții ar trebui să se implice și când aduc copiii aici, pentru a se asigura că dezvoltă o disciplină adecvată, un bun-simț. Asta nu înseamnă să vă atașați de ei și să îi ruinați. Dacă vă atașați de ei, îi veți distruge. Una din calitățile lui Shri Shiva este detașarea completă, iar această calitate ar trebui să o dezvoltați și voi, să deveniți pe deplin detașați. A deveni detașați nu înseamnă să neglijați ceva. V-am explicat de multe ori, că așa cum seva unui copac se ridică și merge către locuri diferite, iar apoi se evaporă sau se întoarce în Mama Pământ, la fel ar trebui să fie și detașarea voastră. Dacă vă atașați pentru că e vorba de fiul vostru, sau dacă vă atașați de cineva pentru că este australian, sau poate pentru că aparține unei anumite familii sau clase, atunci sunteți încă limitați.

Trebuie să renunțați la toate aceste limitări, dacă vreți să depășiți acest stadiu. Iar aceste limitări creează așa o mare povară, încât orice aș încerca, orice ați încerca, nu veți putea sta în conștiința fără gânduri. E o stare foarte frumoasă în care ar trebui să vă aflați cu toții. În acea stare nici nu dominați, dar nici nu faceți compromisuri. Stați pe propriile picioare și știți cu siguranță că nu vă veți lăsa influențați de nicio idee, de nicio atitudine dominatoare, că nu veți deveni servili în fața nimănui. Deci deveniți ca o pasăre absolut liberă, complet liberă, iar apoi devine munca voastră să atingeți înălțimea zborului. Un zbor este către starea de conștiință fără gânduri, apoi al doilea zbor este către starea de conștiință fără îndoială, iar cel de-al treilea este către realizarea lui Dumnezeu.

Am văzut că nici oamenii foarte apropiați de Mine nu înțeleg. Se comportă într-o manieră ca și cum ar fi devenit zeități. Sunt atât de egoiști încât sunt pur și simplu uimită. Atunci trebuie să părăsească Sahaja Yoga. Deci, vedeți, chiar dacă vă laud foarte mult, chiar dacă exagerez cu ceva în spusele Mele, nu ar trebui să începeți să vă dați importanță. Este un punct în care sunteți testați. Sau invers, de asemenea, dacă vă spun: „Asta nu este bine, ar trebui să vă corectați în această privință”, nu ar trebui să vă supărați, pentru că trebuie să o fac - este datoria Mea. Iar datoria voastră este să Mă ascultați, fiindcă nu am nimic de câștigat de pe urma voastră, nu vă cer nimic.

Ceea ce doresc este ca voi toți să dobândiți puterile Mele. Poate nu veți deveni ca Mine, de acord, însă încercați să obțineți toate puterile pe care le am, ceea ce nu este un lucru dificil. Asta înseamnă să aveți realizarea lui Dumnezeu, asta înseamnă să îl cunoașteți pe Shri Shiva și pe Shri Sadashiva. Prin intermediul lui Shri Shiva îl cunoașteți pe Shri Sadashiva. Priviți reflexia și prin reflexie veți ști cum este originalul. Veți afla prin intermediul reflexiei. Și astfel atingeți acel nivel, la care realizați că sunteți, în mod clar, stabilizați în împărăția lui Dumnezeu că îl puteți vedea pe Dumnezeu, îl puteți simți pe Dumnezeu, îl puteți înțelege pe Dumnezeu și îl puteți iubi.

Dumnezeu să vă binecuvânteze pe toți!