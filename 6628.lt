5 gegužės 1980
Sahasrara Puja
Dollis Hill Ashram, London (England)

Galime sakyti, jog 1970 m. gegužės 5 d. pirmą kartą kolektyviniu mastu atsiskleidė Dieviškoji Dvasia. Iki tol Dievo palaiminimus žmonės gaudavo individualiai kaip malonę. Jie gaudavo Savirealizaciją individualiai, po vieną. O individualios Realizacijos metodas buvo priešingas kolektyviniam. Pirmiausia jie turėjo savyje įtvirtinti dharmą, pilnai apsivalyti, nuolat trokšti savo išsivadavimo, skirti visą savo dėmesį išsivadavimui, vadinamam Išvara Pranidhan [atsidavimu Dievui], galvoti apie Dievą, melsti Jo malonės ir elgtis itin skrupulingai, dharmiškai išsaugant savo tyrumą. Jie turėjo kontroliuoti savo mintis, troškimus, veiksmus taip, kad visada išliktų centriniame kanale. Ir jei jiems pavykdavo visa tai atlikti, įveikti išbandymus, atsilaikyti ir to nusipelnyti, tik tada Motinai palaiminus jie gaudavo Realizaciją. Kurį laiką veikė toks būdas. Tie keli realizuoti žmonės atliko daug nuostabių paruošiamųjų darbų Sahadža jogai ateiti. Jų buvo visose gyvenimo srityse, tačiau labai nedaug ir labai skirtingų. Pavyzdžiui, senovės Indijoje ir daugelyje kitų vietų jie atrasdavo nepakartojamų Motinos Žemės dovanų, vadinamų Svajambhu – savaime susikūrusių gamtos objektų.

Šiuos akmenis arba akmenų statinius, į paviršių iškeltus pačios Motinos Žemės, atrado šventieji. Jie statė ten šventyklas, meldėsi, o melsdamiesi suteikė vibracijų tiems kūriniams – daugybę vibracijų jiems ir toms vietoms. Tokių akmenų yra visame pasaulyje, tačiau tik šventieji galėjo juos atrasti. Tada jie įtvirtino dorovės svarbą gyvenime: kaip dorovė gali jums suteikti sveikatos, gerovės ir klestėjimo, nes ji taurina, o ne veda į degradaciją ar destrukciją. Jie įkūrė mokyklas ir universitetus, daugiausiai Indijoje. Ir netgi šiandien Indijoje šeimos, priklausančios tam pačiam universitetui, saugo universiteto vardą kaip savo „gotra“ (genties) vardą. Iki šiol šeimos, priklausančios tai pačiai „gotrai“, negali tuoktis tarpusavyje. Jie ruošia mažus vaikus, juos auklėja taip, kad šie gyventų itin dorai ir pilnai mėgautųsi savo vedybiniu gyvenimu, tada jie subręsta taip, kad pasiekia savo Realizaciją ir gyvena kupini džiaugsmo. Taigi, šventieji nukreipė žmonių dėmesį iš išorės į vidų – prie gilesnių vertybių, rodydami savo pačių pavyzdžiu, savo elgesiu, savo būdu džiaugtis, gyvendami džiaugsmingą ir laimingą gyvenimą. Visa tai paplito kaip tam tikras pasitikėjimas Dievu, religija ir geru, harmoningu gyvenimu.

Šventieji išties atliko didelį darbą, pirmiausia pastatydami pastolius dideliam, puikiam Sahadža jogos statiniui, kuris dabar turi iškilti. Jie sukūrė pagrindą tolesniam mūsų darbui. Jų troškimas įtvirtinti dharmą buvo toks stiprus, jog visos dieviškosios Mahakali galios veikė per juos. Jie veikė, turėdami šias žinias ir išmintį. Jie parašė didžius kūrinius ir daugelį metų, tūkstančius metų žmonės vadovavosi tais kūriniais. Tik moderniais laikais, prieš tūkstantį metų ar panašiai, žmonės pradėjo jais abejoti. Iki tol abejodavo patys savimi. Abejodavo, manydami: „Mes nesugebėsime. Esame nepakankamai geri. Negalime padaryti geriau, bet jie yra tobuli.

Viskas, ką jie pasakė, yra tiesa.“ Buvo neabejojama inkarnacijomis nei šventaisiais, nei tuo, ką jie pasakė. Abejota tik savimi: „Kodėl, nors yra teisingas kelias, ir žinome, jog tai – tikrasis kelias, tebeiname klaidinga kryptimi?“ Jei paskaitytumėte tų laikų poemas, jose nuolat klausiama: „Kodėl, nepaisydamas tikro troškimo, teisingo elgesio, tiesos, aš klaidžioju klaidingais keliais ir dykynėmis?“ Tų laikų rašytojai vaizdavo, jog geras, doras žmogus visada apdovanojamas Dievo palaiminimais, tačiau visa tai ėmė smukti dėl ego ir superego augimo sukeltų išbandymų. Žmonių protuose kilo sumaištis, ir užuot abejoję savimi, jie pradėjo abejoti šiomis didingomis realizuotomis sielomis, nes niekur negalėjo rasti šių didžių šventųjų, o kai kas netgi pasidavė šėtoniškų jėgų įtakai ir tapo įrankiais, pradėjo abejoti tais realizuotais žmonėmis ir visais šventaisiais raštais. Taigi, vienoje pusėje turime abejojančius žmones, o kitoje – fanatikus. Tie, kurie bandė nuosaikiai laikytis mokymų, tapo fanatikais, jie tiesiog tapo fanatikais. O tie, kurie pradėjo abejoti, taip pat nieko iš to nepešė, negalėjo įtikinti fanatikų, kad jie klysta. Taigi, vienoje pusėje mes turėjome fanatikus, o kitoje – abejojančius žmones: tarsi stovėtume tarp dviejų kėdžių, taip žmoguje žlugo tikroji religija. Negali būti naujos religijos. Religija yra gyvas, tęstinis procesas mumyse, ji yra mūsų atrama. Tai tarsi kopėčios, kuriomis lipame, lipdami pakopomis viena po kito, žingsnis po žingsnio, bet neatsitraukdami nuo kopėčių.

Reikia visų. Taigi, reikėjo nuspręsti, kas svarbiausia, dėl šių dviejų atsiradusių tipų, vieni – abejojantys, kiti – fanatikai. Nė viena pusė nepažino Dievo, nė viena nepasiekė realybės, o tik kritikavo vieni kitus, nes nė vieni jų nežinojo, kas yra tiesa. Aš gimiau tuo metu, kai prasidėjo ši sumaištis, veikdama netgi fiziniame lygmenyje. Gyvenimo disbalansai veikia fiziškai, protiškai, emociškai ir dvasiškai. Negalėjau patikėti, pamačiusi, kokiais naiviais žmones pavertė jų tamsumas, tarsi ant jų būtų nusileidęs tamsus debesis. Seniau žmonės daugiau išmanė, geriau jautė ir žinojo, kas teisinga, o kas ne. Suklydę, suprasdavo, kad klydo, ir pasitaisydavo. Tačiau aš gimiau šiame pasaulinės sumaišties laikotarpyje ir žinojau, kad man reikės atverti Sahasrara čakrą. Tad po pirmų sukrečiančių patirčių iškart ėmiausi darbo.

Nusprendžiau niekam apie tai nepasakoti ir gyventi kaip pats paprasčiausias žmogus, kuo mažiau išsiskirdama iš kitų. Nes kai gimė Kristus, sušvito žvaigždė, taip apie Jį sužinojo karalius Erodas ir davė žiaurų įsakymą, jūs žinote, kas nutiko. Jei gimstate, turėdami išskirtinių požymių, negatyvumas jus iškart suranda. Taip rado ir mane: žinote, jog prabėgus vos 15 dienų nuo mano gimimo, įvyko didelė nelaimė. Turėjau be galo sunkiai dirbti, kad pasiekčiau jūsų esatį ir išsiaiškinčiau įvairius derinius ir kombinacijas. Iš pradžių reikėjo nustatyti pagrindines jūsų problemas. Susitvarkius su esme, galima imtis derinių ir kombinacijų. Nustačiusi pagrindines jūsų problemas, pradėjau matyti derinius ir kombinacijas, ir apstulbau, kaip žmonės gyveno savo išoriniame pasaulyje ir kaip į jį reagavo. Nustačiau, jog visus jų vidinius derinius ir kombinacijas veikė tokie susitapatinimai kaip visuomenė, kurioje jie gimė, tauta, kurioje jie gimė, ir ten vyravusios idėjos. Visa tai tapo svarbiau už Pirmapradę Būtį, kuri yra jumyse visuose.

Kiekvienas individuliai įgijo itin keistą, juokingą ir absurdišką formą, iš pradžių nežinojau, kaip ją pakeisti ir padėti pasiekti reikimą dvasinio augimo lygmenį, kuriame jie pradėtų augti. Tai buvo be galo sunkus darbas, dirbau daugybę naktų, tuo pačiu gyvendama kaip paprasčiausias žmogus. Specialiai stengiausi elgtis kaip pati paprasčiausia mokinė ir rodyti savo neišmanymą, tačiau, žinote, kartais tiesa visgi geba išsprūsti ir pasirodyti. Tuomet prasidėjo šis darbas, o viena iš didžiausių žmonių problemų buvo šeimyninis gyvenimas, štai kodėl aš ištekėjau: norėjau išsiaiškinti, kokios yra šeiminio gyvenimo problemos. Susidūriau su jomis tiesiogiai, lyg jos būtų mano pačios, ir supratau, kokios yra žmonių elgesio priežastys. Žinoma, šiuos santykius kuriate jūs patys, tačiau su stipria Dieviškosios energijos pagalba, ir tik pažinusi jūsų rūpesčius, galėjau jums padėti. Taip pat politines, ekonomines ir kitas problemas stengiausi išanalizuoti, nes jos itin svarbios žmonėms, nors visiškai pačių susikurtos, tačiau veikiančios. Taigi, turėjau išsiaiškinti, kas turi įtakos žmonių elgesiui. Daug metų studijavau žmonių elgesį, kol viskas atsiskleidė, atsirišo, atsipainiojo, kaip būna atrišami mazgai, ir galop buvo atrišti visi, išskyrus vieną, tačiau atėjo metas ir jam. Tai įvyko 1970 m. gegužės 5 dieną.

Kadangi tai įvyko, pradėjo veikti fenomenalus kolektyvinis reiškinys. Jo didybė slypėjo tame, jog šioje Žemėje esančią Šri Čakrą galėjote pajausti savo pirštais. Anksčiau niekieno pirštai nebuvo taip nušvitę: buvo žmonių, kurie jautė vibracijas ne pirštais, o savo vidumi dėl kylančios Kundalini, tačiau siekė vidinio augimo, susitelkę tik į save. Jie labiau rūpinosi savo vidiniu, o ne kolektyviniu augimu. Tačiau atvėrus Sahasrara čakrą Visatos mastu, visi aplink pajuto vibracijas savo delnuose. Tai reiškia, jog čakros buvo jaučiamos ir anksčiau, tačiau [po Sahasrara atvėrimo] pirštai, kuriuose pasireiškia vienos ar kelių čakrų energija, galėjo jausti vibracijas. Taip čakrose glūdėjęs dieviškasis jautrumas pasklido taip plačiai, jog žmogus galėjo tai pajausti savo pirštais. Tai buvo nepakartojama! Tad man teko darbuotis nebe centre, o periferijoje. Visas kelyje sutiktas kliūtis pašalinau vieną po kitos.

O kai nebeliko kliūčių ir viskas buvo tinkamai sujungta, tada reikėjo pakelti energiją, ir tai įvyko minėtą Sahasrara čakros dieną. Štai kodėl ši diena – tokia ypatinga! Bent jau man pačiai. Nežinau, kas iš jūsų supranta, kiek daug Dieviškumui teko atlikti, ir kas iš jūsų jaučia dėkingumą Dieviškumui už šį didžiulį darbą, kuriam atlikti prireikė amžių, ypač pastarųjų 47-erių mano gyvenimo metų. Darbas vyko be paliovos, tuo pačiu atrodant kaip įprastam žmogui, nes tai turėjo tapti įprastu, ne išskirtiniu, o įprastu reiškiniu. Norint, jog žmonės dvasiškai augtų, reikėjo pašalinti viską, kas neįprasta. Tai buvo itin sunki užduotis. Tačiau turiu pasakyti, jog pradėjus Sahadža jogą, turėjau nuostabių pagalbininkų, Sahadža jogos įrankių, kurie ėmėsi viskuo atsakingai rūpintis. Ir visi turėtumėte būti jiems dėkingi, nes jie tikrai sunkiai dirbo kartu su manimi, viskuo atsakingai rūpindamiesi. Nors jų buvo nedaug, tačiau viską atliko.

Likusius galima išskirstyti į kelias kategorijas: itin žemo lygio, kurie atėjo tik pasigydyti patys arba pagydyti savo artimuosius, ir vos gavę Realizaciją, atvedė juos visus man. Kiti atėjo dėl prastos finansinės ar psichinės būklės. Treti – norėdami atsikratyti savo šeimyninių ar dvasinių rūpesčių. Tačiau tie, kurie priėmė tai kaip savo atsakomybę, kaip darbą, kurį jiems pavesta atlikti, kaip savo gyvenimą ir tikrąją prasmę, visiškai tam atsidavė, ir stengėsi iš visų jėgų, kiek tuo metu buvo įmanoma. Tad šiandien supraskime, kad mums iš tiesų būtini tokie drąsūs ir atsakingi žmonės, nes jie pasižymi itin svarbiomis Sahadža jogų savybėmis. Visi asmeniškumai, jūsų čakros ir rūpesčiai yra nesvarbu, nes kai išsivalo visuma, jūs taip pat tampate švarūs. Kai sveikas visas kūnas, jūs taip pat pasveikstate. Tačiau jei sveikas vienas pirštas, o visas kūnas kenčia, jūs taip pat nesate laimingi. Tad svarbiausia, ką darote dėl Sahadža jogos. Ką galite padaryti?

Kiek galite pasiekti? Kaip tai padarysite? Visiems, kas kiekviename gyvenimo žingsnyje ėmėsi šio darbo kaip asmeninės atsakomybės, bus suteikta vis daugiau galių ir galimybių. Tuomet Sahadža jogoje patirsite, jog visa tai – paprasta ir švaru, visiškai švaru. Jokių paslapčių ar nutylėjimų. Jūs patikite man įvairiausius rūpesčius, pradedant nuo pinigų iki įvairiausių kitų. Viską man išsipasakojate, tad žinau apie jus viską ir panardinau tai Meilės vandenyne, bandydama išspręsti jūsų rūpesčius. Akivaizdžiai matyti, kad Sahadža joga jums visų pirma yra Motina. Tačiau kol tapatinatės su savo rūpesčiais, tol tapatinatės ir su savo džiaugsmais bei tuo, kas teikia džiaugsmą. Jūs vis dar nesimėgaujate kolektyvine Dvasia, į kurią kelias buvo atvertas 1970 m. gegužės 5 dieną.

Tebesiburiate į draugijas ir mėgaujatės buvimu jose labiau už tuos, kurie nėra Sahadža jogai. Tad šiandien metas ryžtingai apsispręsti, jog mėgausitės savo kolektyvine Dvasia. Visa tai yra skirta kolektyviškumui. Tada patirsite didžiausią džiaugsmą ir niekad nesijausite, jog kažko netekote. Tačiau kol nebus daugiau atsakingų žmonių, tol taip pat daugiau neprireiks indų plovėjų. Nereikalingi vien tik indus plaunantys ar kiti itin žemo lygio Sahadža jogai, nes jiems terūpi nauda, gerai praleisti laiką ar panašiai. Jie nepadės mums. Tam jums nereikia būti nei itin protingiems, nei itin turtingiems. Viskas, ko reikia – tyras noras. Žinokite, kad taip pražysite patys ir pražys visuma, kurios kiekvienas esame neatskiriama dalis.

Taigi, pasiryžkite nesumenkinti Sahadža jogos iki savo asmeninio lygmens, ribotų savo problemų arba savo santykių su artimaisiais. Tai kūrinijos santykis su Dieviškumu, o ne jūsų ar kieno nors kito santykiai. Kaip bet kuris prietaisas turi būti sujungtas pagrindiniu laidu su energijos šaltiniu, taip jūs turite individualiai susijungti su Dievu, tokiu būdu esate susijungę ir vieni su kitais. Kartoju tai vėl ir vėl, nes Sahasrara čakroje jūs esate palaiminti būti išvien su kolektyvine Dvasia. Antras itin svarbus aspektas – vidinė ir išorinė vienovė. Kol neturime vidinės vienovės, tol nepasieksime ir išorinės. Vidinė vienovė įvyksta tuomet, kai pasišvenčiame savo dvasiniam augimui. Svarbiausia – skirti laiko savo dvasinei evoliucijai. Nesistengiant pasirodyti prieš mane ar kitus. Tai vyksta tik tarp jūsų ir jūsų savasties.

Valymuisi prireikia daug pastangų. Lengva gyventi su užsiteršusiomis čakromis, tačiau žymiai geriau ir smagiau turėti švarias čakras. O viskas prasideda nuo nuoširdumo. Pirmiausia – visiškas nuoširdumas. Ar nieko neslepiame nuo savęs? Kartais tai klaidingai suprantama. Žmonės mano, kad būdami nuoširdūs sau, turėtume atmesti Sahadža jogą. Sahadža joga vienija jus su Dievu, todėl reikia būti visiškai nuoširdiems. Jūsų nenuoširdumas yra itin kenksmingas. Tad žinokite, jog kaip Motina nuoširdžiai priima jus, taip jūs turite nuoširdžiai priimti save.

Tuomet mėgausitės Sahadža joga. Itin svarbu pasiekti vidinę vienovę, nes jei tai yra nuoširdumas, jis kyla iš jūsų širdies. Kai kyla iš širdies, tada jūsų kūnas, protas ir intelektas – viskas veiks išvien, kad tai pasiektumėte. Viskas, kas kyla ne iš širdies, yra netikra. Todėl pasistenkite pajausti tai širdimi. Nuoširdumas būtent tai ir reiškia. Tai nepriklauso nuo jūsų žmonos, vyro ar vaikų, motinos ar tėvo. Tai – jūsų pačių. Todėl stenkitės pasiekti visapusišką vienovę, o nuoširdumas yra jus į priekį vedanti energija. Akimirksniu pajusite, kai būsite vienovėje.

Antra svarbi savybė – kantrybė. Būkite kantrūs kitiems, nes be to blėsta jūsų nuoširdumas. Tad būkite kantrūs, tam, kad įgytumėte kantrybės, turite suvokti, kuo buvote ir koks jūsų lygmuo. Suvokę tai, būsite kantrūs, be galo kantrūs kitiems. Kai esate kantrūs kitiems, tuomet neblėsta nuoširdumas. Nuoširdumas padeda pasiekti visišką vienovę. Pakalbėkime apie nuoširdumą. Pažvelkime giliau, kaip puoselėti nuoširdumą. Pirmiausia pasakome tam tikrus nuoširdumą išreiškiančius teiginius – „sankalpas“. Tada turime atrasti, kur stinga nuoširdumo.

Jums puikiai sekasi analizuoti, taigi išsiaiškinate, kur ir kada esate nenuoširdūs bei kaip galite pasitaisyti. Stebėkite savo protą – kada jis tampa nenuoširdus. Nustebsite, tačiau būti nuoširdiems yra žymiai lengviau nei nenuoširdiems. Lengviau būti nuoširdiems nei gudrauti, nes tam jums nereikia tiek daug galvoti. Būnant nuoširdiems, nereikia galvoti. O nenuoširdumas yra apgalvotas, suplanuotas, pasitelkiami įvairūs būdai išsisukti ir pasprukti. Pasikliaukite savo nuoširdumu ir niekuo nesirūpinkite – nuoširdumas yra jūsų atpildas. Jūsų širdyse turi būti įrašyta, jog nuoširdumas yra jūsų atpildas. Neprašote atpildo už buvimą nuoširdžiais, nes pats nuoširdumas yra jūsų atpildas. Taigi, mėgaujatės savo nuoširdumu.

Jei pažvelgsite iš stebėtojo pozicijos, pamatysite, kaip nuoširdumas pavers jus tokiais gražiais ir oriais bei sustiprins jūsų savigarbą; nustebsite, jog nuoširdumas yra galinga jėga, kurios gyvybinis dinamiškumas pasireiškia jumyse, ir jūs patiriate asmenybės transformaciją. Jūsų vidinė transformacija pakeis visą pasaulį. Žmonės pamatys, jog nebesate sutrikę, abejojantys ar fanatiški. Nesate akli, nes būnate budrūs ir sąmoningi, gebate įžvelgti daugiau už kitus. Dieviškumui įdomūs tik tokie žmonės. Kaip sakiau, Dieviškumui įdomesnis budrus ir sąmoningas kirminėlis nei negyvi karaliaus rūmai. Kuo jūs budresni, tuo įdomesni esate Dieviškumui. Šis budrumas yra paties nuoširdumo įsisąmoninimas. Nustebsite, koks svarbus yra nuoširdumas. Reiškia, kad esate ištikimi sau.

Būkite ištikimi, o ne priešingai. Ištikimybė sau – tai nuoširdumas, taip aš iki šiol skleidžiu Sahadža jogą. Tačiau būti nuoširdžia – mano būdas, man nereikia stengtis, tačiau negaliu ir būti kitokia. Jei esu jums pavyzdys, stenkitės perimti mano būdą. Nustebsite, koks bus mūsų tarpusavio ryšys. Tuomet visi judėsime kaip viena banga, viena būtybė, viena asmenybė. Toks yra Sahasrara dienos pasiekimas. Nuoširdus siekis pavirtęs veiksmu, ne teorijomis ar filosofijomis, o veiksmu, visais būdais veikiantis nuoširdumas ir kantrybė – visa tai padės jums pilnai dvasiškai įsitvirtinti. Kai įvyks jūsų transformacija ir tą patį patirs kiti žmonės, tada netrukus jūs užimsite aukščiausias visuomenės pozicijas. Pasistenkite palaikyti ryšį su to paties lygmens žmonėmis.

Kad ir koks būtų jūsų gyvenimo būdas, prašau, palaikykite su jais ryšį. Taip jūs kuriate atmosferą, kurioje prasideda kitas evoliucijos etapas – išorinė dvasinė vienovė, vykstanti visuomenėse. Skirtingas religijas išpažįstantys žmonės ateina į Sahadža jogą, nes ji – visų religijų vaisius. Politinės ir ekonominės situacijos, įvairios ideologijos susivienys, nes jos visos yra kilusios iš to paties šaltinio. Jos atsiskyrė, nes buvo neteisingai suprastos. Štai kaip suvienysime visą pasaulį ir paversime nuostabiu vieningu Kūriniu, kurio tikslas – leisti mums mėgautis palaiminta egzistencija! Mūsų laukia nuostabūs laikai! Jei kitą Sahasrara dieną būsiu su jumis, galbūt jau matysime tai, apie ką šiandien pasakoju. Šiandien visi žinokite, jog esate Sahadža jogos pagrindas Jungtinėje Karalystėje ir Europoje. Stenkitės būti kuo nuoširdesni ir mėgautis šia savo savybe.

Laiminu jus visus, kad būtumėte nuoširdūs, ir šiandien turiu jums atskleisti dar kelias Sahadža jogos paslaptis: į pudžas neturėtume kviesti dar neįsitvirtinusių žmonių, nes jiems nelengva priimti pudžą. Žmonės, kurie dar nesuvokia mano buvimo, mano pėdų ir rankų tikrosios prasmės, neverti čia būti. Tad neveskite čia tokio žmogaus vien todėl, kad jis yra jūsų draugas, sesuo ar brolis. Taip negerai. Tik pakenkiate, nes jam tiesiog visko per daug, per sunku priimti. Tai skirta tik nedaugeliui. Atminkite, pudža skirta ne masėms. Tai, ką vadiname „čaran-amrutu“, mano pėdų ambrozija, skirta ne kiekvienam, nei pudžos metu teikiami palaiminimai. Tad stenkitės nekviesti dar pilnai neįsitvirtinusių žmonių. Jie tiesiog pradės abejoti.

Jei neabejoja, tuomet kils bėdų dėl protokolo. Jie nesupras protokolo prasmės. Būti čia – didžiulė privilegija, tačiau ji skirta ne kiekvienam. Supraskite, jog tai – Sahadža jogos paslaptis, pradžioje ji skirta tik keletui. Vieną dieną viskas bus atskleista, tačiau ne visiems. Jei pripažįstate, jog esate privilegijuoti, tuomet elkitės kaip privilegijuoti. Šiuo metu visame pasaulyje yra daugybė medituojančių žmonių. Galvoju apie juos visus. Jūs taip pat turite apie juos galvoti ir žinoti, jog jie irgi yra neatskiriama mano esaties dalis, o jūs esate budrieji. Tad šįkart atliekate pudžą ne tik dėl Londono gyventojų, bet ir dėl viso pasaulio.

Ne vien dėl aplink esančių Sahadža jogų (žinoma, ir dėl jų), tačiau šioje pudžoje jūs patys atsiskleidžiate kaip Sahadža jogai, jūs pažįstate Mane ir prašote palaiminti visus likusius žmones, kad jie taip pat Mane pažintų kaip ir jūs. Tikiuosi, jog ši pudža padės gerokai aiškiau Mane pažinti. Tik pažinę Mane, pažinsite save, ir viskas pradės be galo gražiai veikti. Kaip sakiau, kitais metais, gegužės 5-ąją, išvysime rezultatus to, apie ką šiandien pasakojau. Tenoriu vieno: būkite nuoširdūs ir nežaiskite su Sahadža joga. Tai pakenks jums ir kitiems Sahadža jogams, tad nebandykite žaisti. Tai pakenks jums, nes jūs kenksite dvasiniam išsilaisvinimui, dėl to būsite nubausti, patirsite pralaimėjimą. Todėl prašau, būkite nuoširdūs. Juk nesunku. Nesielkite netinkamai: sutikau daug žmonių, manančių, jog aš baudžiu, ir sakančių visus tuos bjaurius žodžius apie Šri Matadži – taip neturėtų būti, yra daug žodžių, kurių nederėtų apie mane sakyti.

Jums skirta privilegija čia būti, taigi, supraskite, jog ši privilegija suteikiama tik to vertiems. Pasakoju jums apie tai, nes esate verti. Tad supraskite, kad didi privilegija, jog pasakoju jums visa tai, ir turėtumėte jaustis pamaloninti, kad sakau jums, jog nuoširdumas yra raktas į sėkmę. Tai – privilegija. Įteikiu jums raktą. Tačiau matome, jog vakariečiams būdinga galvoti, kad jei ką nors jiems pasakai, jie gali vartoti bjaurius žodžius, tačiau taip nėra. Vartokite protokolui tinkamus žodžius. Kiti netinka. Jei suklydote atlikdami protokolą, žinote, jog tai kaip bandyti įsriegti varžtus į netinkamas veržles − taip tik viską sugadinate. Tad atidžiai viską atlikite.

Priimkite tai kaip privilegiją, kaip išskirtinę galimybę. Jūs visi esate išskirtiniai. Negaliu taip kalbėti su masėmis, tačiau galiu su jumis, nes noriu jums atskleisti esmę. Jei gebate matyti ir suprasti, kokie esate privilegijuoti, kas yra Sahadža joga, tada suprantate ir kokia privilegija jums čia būti, kokia sėkmė ir apdovanojimas už poelgius. Kiek gyvenimų buvo paskirta tam, kad būtumėte čia. Tai padės jums dar nuoširdžiau atlikti pudžą. Telaimina jus Dievas! Taip pat turime pamedituoti po pudžos, nes pastebėjau, kad be meditacijos nesugeriate mano vibracijų. Taip nuolat nutinka. Iki šiol tebuvo vos kelios pudžos, kurių metu pilnai sugėrėte mano vibracijas.

Jei viską atliekate iš tiesų nuoširdžiai, tuomet sugeriate mano vibracijas. Liepkite savo protui ne klausinėti ar blaškyti, o pilnai sugerti siunčiamas vibracijas. Visa tai – dėl jūsų pačių pastiprinimo, augimo ir mėgavimosi. Telaimina jus Dievas. Šiandien jaučiuosi tokia apsunkusi, jog sunku net atsimerkti.