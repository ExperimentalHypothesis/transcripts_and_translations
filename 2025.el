9 Δεκεμβρίου 1991
Mahakali Puja
Bengaluru (India)
Σρι Σάκτι Μαχακάλι Πούτζα 09 Δεκεμβρίου 1991, Μπάνγκαλορ, Ινδία Ήρθατε τώρα όλοι στην Μπάνγκαλορ και χθες πήγατε στo Μαϊσούρ, που κυβερνούταν από τον μαχισάσουρα.

Αυτός είναι ο λόγος που δεν φάγατε, σας βρήκε εκεί. Καλύτερα να μην τρώτε σε τέτοια μέρη, έτσι δεν είναι; Η Μπάνγκαλορ λοιπόν, είναι ένα πολύ όμορφο μέρος. Το κλίμα είναι καλό και θα ανακαλύψετε ότι πάντα αυτοί οι ράκσασας ζούσαν σε μέρη σαν κι αυτό. Όπως στην Πούνε, ξέρετε εκεί ήταν εκείνος ο Ρατζνίς, αυτός ο μαχισάσουρα είναι εδώ. Προσπαθούν πάντα να βρουν κρύα μέρη, επειδή έχουν τόση πολλή ζέστη μέσα στο σώμα τους. Τώρα όπως ξέρετε, υπάρχει ένας ακόμη ράκσασα εδώ που πρέπει να αποκαλυφθεί. Και αυτό πρέπει να επιτύχουμε σήμερα μέσω της Πούτζας. Τον παλιό καιρό, όταν η Θεά έπρεπε να πολεμήσει τους ράκσασας, οι ράκσασας δεν είχαν εμπλακεί τόσο πολύ με τους ανθρώπους. Δεν είχαν γίνει γκουρού ή τίποτα τέτοιο. Τώρα όμως στην Κάλι γιούγκα τους βρίσκουμε να έχουν διεισδύσει στο μυαλό των αναζητητών, των ακολούθων τους.

Είναι πολύ δύσκολο να τους απομακρύνεις. Και από τη στιγμή που μπαίνουν στο μυαλό των αναζητητών, επόμενο είναι οι αναζητητές να καταλαμβάνονται, να υποφέρουν, να έχουν όλων των ειδών τα προβλήματα. Παρ' όλα αυτά, προσκολλούνται σ'αυτούς επειδή γοητεύονται πάρα πολύ, υπνωτίζονται. Και αυτός ο υπνωτισμός, τους κάνει τόσο ξεροκέφαλους, που ακόμα και αν έπρεπε να πεθάνουν, δεν θα εγκατέλειπαν τους γκουρού τους. Το θέμα είναι ότι σε αυτή την Κάλι γιούγκα υπάρχουν τόσοι πολλοί σάντακας και τρέχουν από εδώ και από εκεί. Τρέχουν παντού, προσπαθώντας να βρουν κάποιο τρόπο να ανακαλύψουν την αλήθεια. Όταν αυξάνεται η ζήτηση, ξέρετε ότι αυξάνεται και η προσφορά. Γι' αυτό έχουν εμφανιστεί τόσοι πολλοί που κάνουν τέτοιου είδους πράγματα, κόλπα, σε όλο και περισσότερους ανθρώπους. Οι περισσότεροι από αυτούς έχουν πάει στις δυτικές χώρες, επειδή εκεί οι άνθρωποι έχουν χρήματα. Δόξα τω Θεώ δεν είμαστε τόσο πλούσιοι στην Ινδία και έτσι δεν μπόρεσαν να μας κοροϊδέψουν, πήγαν κυρίως στην Αμερική και οι Αμερικάνοι κατέφυγαν σε αυτούς όπως το ψάρι στο νερό, τόσο απλά.

Πήγα εκεί και τους προειδοποίησα. Δεν Με άκουσαν. Δεν μπορούν να αντιληφθούν τίποτα που δεν αποκτάται με χρήματα. Αλλά παρ' όλα αυτά, τόσοι πολλοί από σας έχετε καταφέρει να έρθετε στη Σαχάτζα Γιόγκα και να μπείτε στην πραγματικότητα. Είναι η μοίρα σας. Είναι οι ευλογίες από τις πολύτιμες ζωές σας που μπορέσατε να δείτε τόσο καθαρά και να έρθετε στη Σαχάτζα Γιόγκα. Τώρα έχετε εξελιχθεί τόσο πολύ, έχετε γίνει τόσο ώριμοι που καταλαβαίνετε πως αυτό που κάνουν οι άλλοι είναι απολύτως λανθασμένο. Επίσης κάποιος μου είπε για εκείνο τον τύπο, τον Μπόι Τζορτζ, που φερόταν ανάρμοστα με εκείνους τους ομοφυλόφιλους και τους έλεγαν «Χάρε Ράμα, Χάρε Κρίσνα» και όλες αυτές τις ανοησίες. Ανακάλυψα ότι αυτή η ιστορία είναι πολύ διαδεδομένη στην Κέραλα όπoυ λένε ότι ο Κρίσνα όταν ενσαρκώθηκε, εννοώ ο Βίσνου, όταν πήρε τη μορφή της Μοχίνι, απέκτησε παιδί από τον Σίβα. Παράλογο.

Και τώρα, η Μούρτι, Μου έλεγε πως όταν άκουσε αυτή την ιστορία, είπε: «Αυτό είναι βλασφημία, είναι αμαρτία». Το ίδιο νιώθω και Εγώ. Είναι πολύ επικίνδυνο να παίζει κανείς με κάποιον όπως ο Βίσνου. Είναι πολύ επικίνδυνη θεότητα. Ο Σίβα είναι πολύ επικίνδυνος στο τέλος, αλλά xρειάζεται χρόνο. Όσον αφορά τον Βίσνου όμως, πρέπει κανείς να είναι πολύ προσεκτικός, να μην συμπεριφέρεται έτσι. Δεν ξέρω τι πρόκειται να τους συμβεί. Αλλά είναι τόσο ανόητοι, είναι τόσο ανόητοι. Θα έπρεπε να σκεφτούν ότι αν αυτό που κάνουν τους κάνει καλό, αν είναι με τις ευλογίες του Θεού, τότε γιατί αρρωσταίνουν; Υπάρχει ένα μεγάλο πλήθος ανθρώπων που πηγαίνουν τακτικά σε ένα ανόητο μέρος όπου κάνουν αυτή την Αγιάπα και φορούν μαύρα ρούχα για ένα μήνα και αφήνουν μούσι και τα λοιπά. Κάνουν εξαντλητική νηστεία, περπατούν για μίλια, σκαρφαλώνουν, κάνουν όλων των ειδών τα πράγματα για να υποφέρουν για ένα μήνα.

Και έντεκα μήνες κάνουν τα πάντα. Τέτοιες μεγάλες ανοησίες, βλέπετε. Έτσι τώρα αυτό έχει γίνει μια τρέλα της εποχής όπως το τζόγκιν ή κάτι ανάλογο στην Κέραλα. Και φέτος ήταν ένα ολόκληρο πλήθος ανθρώπων που έκαναν αυτές τις χαζές ανοησίες. Ακόμη και στην Ινδία έχουμε τέτοιους ανόητους ανθρώπους όπως μπορείτε να δείτε. Ο αριθμός όμως δεν είναι τόσο μεγάλος, πρέπει να ομολογήσω, δεν είναι τόσο μεγάλο το ποσοστό όπως στην Αμερική. Στην Ινδία είμαστε πολύ προσκολλημένοι με τις τελετουργίες, ειδικά στο Νότο έχουμε πολλά τελετουργικά πράγματα. Επίσης εντυπωσιαζόμαστε ακόμα και με ανθρώπους που έχουν ρολόγια, ελβετικά ρολόγια, τέτοια πράγματα. Για αυτούς, είναι κάτι πραγματικά αξιόλογο να έχει κανείς ελβετικό ρολόι εδώ. Πολύ απλοί άνθρωποι.

Δεν καταλαβαίνουν ότι καμία από τις Ενσαρκώσεις δεν έκανε τέτοια κόλπα και ότι η αλήθεια θα πρέπει να βασιστεί στην παράδοση, στα σάστρας. Δεν μπορεί να αποκλίνει και ό,τι αποκλίνει είναι στην ουσία αιρετικό και βλασφημία επίσης. Αλλά όπως σας είπα τις προάλλες, οι άνθρωποι που μιλούν για τη γνώση, όπως οι Σούφις, που πήραν την αυτογνωσία τους, οι πραγματικοί Σούφις, αποκαλούνταν αιρετικοί και τους είχαν πετάξει έξω από τη θρησκεία. Επίσης οι Χριστιανοί, οι πρώτοι Χριστιανοί, που ήταν Γνωστικοί, αποκαλούνταν τρελοί, αιρετικοί. Κατά τον ίδιο τρόπο εκείνοι που ακολουθούν ανόητα πράγματα και ακολουθούν κάτι πολύ μαύρο και σκοτεινό, αρνητικό, θα στραφούν αναμφίβολα ενάντια στη Σαχάτζα Γιόγκα και θα πουν ότι είναι κάτι αιρετικό ή ότι είναι κάτι βλάσφημο. Τώρα όμως που έχετε καταλάβει τι είναι, πρέπει να φέρουμε στο προσκήνιο νέους νόμους, εκείνοι δηλαδή που δεν είναι Σαχάτζα Γιόγκις αν εξασκούν κάποια θρησκεία, εκείνοι στην πραγματικότητα δεν κάνουν το σωστό. Σιγά, σιγά καθώς το Βατικανό εκτίθεται και οι χριστιανικές εκκλησίες εκτίθενται, ακόμα και στην Ινδία πολλοί τέτοιοι οργανισμοί εκτίθενται, οι άνθρωποι καταλαβαίνουν ότι αυτό είναι πολύ λάθος. Αυτές οι ιδέες στην πραγματικότητα έχουν προέλθει από ενσαρκώσεις όπως ο Άντι Σανκαρατσάρυα που είπε: «Τατάτκιμ, Τατάκιμ, Τατάτκιμ», αν δεν έχετε ακολουθήσει τον γκουρού σας τότε «Τατάτκιμ». Έτσι τώρα είπαν πως οποιοσδήποτε γκουρού μπορεί να έρθει απ' τη φυλακή, μπορεί να είναι λαθρέμπορος, ή οποιοδήποτε αχαρακτήριστο άτομο, αλλά αν τον αποκαλούμε γκουρού, τότε είναι γκουρού. Όπως και να'χει, αποκαλούμε κάποιον γκουρού και προσκολλούμαστε σε αυτόν: «Αυτός είναι ο γκουρού μου».

Αλλά κανείς δεν ρωτάει τι σας έδωσε ο γκουρού. Νιώθετε απλά χαρούμενοι, τι ωραία. Είναι σαν τα σκουλήκια που κολλάνε στο λωτό και λένε: «Ω, έχουμε τον λωτό». Εσείς τι είστε; Είστε ακόμα ένα σκουλήκι. Τι νόημα έχουν εκείνοι οι λωτοί ή αν είναι λωτοί ή φίδια; Ένας Θεός ξέρει. Συνεπώς ένας γκουρού που δεν μιλά για την Αυτογνωσία, που δεν μιλά για την Κουνταλίνη, που δεν μιλά για την πνευματική άνοδο, που δεν μιλά για τη δεύτερη γέννηση, δεν μπορεί να είναι γκουρού, αυτό είναι το ελάχιστο των ελαχίστων. Έτσι όπως όταν πιστεύουμε ας πούμε στον Ράμα: «Πιστεύω στον Ράμα» και λοιπόν; Μήπως υποχρεώνεστε στον Ράμα ή ο Ράμα υποχρεώνεται σε εσάς; «Πιστεύω στον Χριστό» και λοιπόν; Πιστεύετε σε αυτό, πιστεύετε σε εκείνο, είναι τόσο παράλογη αυτή η ιδέα που ακόμα δεν καταλαβαίνω τους ανθρώπους που λένε: «Πιστεύω σε αυτό». Και τι με αυτό, τι σημαίνει; Πιστεύετε στον Χριστό. Ζείτε μια ακόλαστη ζωή, κάνετε οτιδήποτε, αλλά: «Πιστεύω στο Χριστό, πιστεύω στο Θεό». Κάνω τα πάντα ενάντια στο θείο, αλλά πιστεύω.

Έτσι έρχεται το ερώτημα, τι εννοείτε λέγοντας ότι πιστεύετε; Είναι όπως λέμε: «Πιστεύω ότι αυτό είναι ασήμι». Και λοιπόν; Ασήμι είναι. Τι σας κάνει να πιστεύετε ότι λέγοντας κάτι τέτοιο, έχετε κάνει κάτι σπουδαίο; Τι το σπουδαίο υπάρχει σε αυτό; Τώρα αν λέτε: «Πιστεύω στη Σρι Μάτατζι» και τι μ' αυτό; Εντάξει πιστεύετε σε Εμένα λόγω συγκεκριμένων εμπειριών και λοιπόν τι; Η Μάτατζι πρέπει να είναι στη ζωή σας, να είναι στην έκφρασή σας, στη συμπεριφορά σας, στο πώς συμπεριφέρεστε στους άλλους, στο πώς καταλαβαίνετε ο ένας τον άλλο, το πώς αγαπά ο ένας τον άλλο. Αυτό είναι που εντυπωσιάζει τους ανθρώπους. Οι άνθρωποι λένε: «Εντάξει, θα έρθουμε στη Μάτατζι, απλά θα προσευχηθούμε σ' Αυτήν και θα φύγουμε. Δεν θα Της μιλήσουμε». Γιατί; «Επειδή πιστεύουμε στη Μάτατζι». Τέλος. Τώρα πρέπει να καταλάβετε ότι πιστεύετε στη Σαχάτζα Γιόγκα, φυσικά είναι σράντα (πίστη), δεν είναι τυφλή πίστη, συμφωνώ, αλλά η πίστη πρέπει να διεισδύσει στην ύπαρξή σας. Αυτή η πίστη πρέπει να δράσει, πρέπει να δείξει αποτελέσματα, πρέπει να δουλέψει σε κάθε επίπεδο.

Κάποιος θα μπορούσε να πει ότι πιστεύουμε στη Σρι Μάτατζι και Αυτή κάνει τα πάντα. Θα δημιουργήσει την αφοσίωση για μας; Θα καθίσει να τραγουδήσει τα τραγούδια της Μάτατζι ή τίποτα τέτοιο; Αυτό που πρέπει να έλθει από την πλευρά σας, που πρέπει να καταλάβετε είναι ότι όταν αρχίσει να δουλεύει, αυτοί οι δαίμονες και αυτοί οι ράκσασας, όλοι τους θα εξαφανιστούν, κανένα πρόβλημα. «Τι κάνω εγώ λοιπόν για τη Σαχάτζα Γιόγκα;» Θα πρέπει να κάνετε την ερώτηση: «Τι κάνω εγώ;» Αν φτιάξετε λοιπόν αυτό το όργανο και μετά δεν κάνει τίποτα, τότε ποιος ο λόγος να φτιάξετε το όργανο; Τώρα είστε το φως, έχετε τη φώτιση, αλλά ποια η χρησιμότητα ενός φωτός που κρέμεται κάπου και δεν φωτίζει κανέναν; Έτσι όταν δίνετε φως σε άλλους με ένα πολύ αθώο τρόπο, ένα πολύ αμοιβαίο τρόπο, όχι με τον τρόπο που δίνουμε φως επειδή θέλουμε να έχουμε κάποιο όφελος απ' αυτό ή επειδή θέλουμε να κάνουμε επίδειξη ή για οποιοδήποτε άλλο ανόητο λόγο. Τότε αρχίζει ο εκτροχιασμός. Οι άνθρωποι αρχίζουν να λένε: «Ω, είμαι αυτό, είμαι εκείνο». Αλλά με πλήρη κατανόηση, ότι είμαστε όργανα στα χέρια του θείου και ότι απλά απολαμβάνουμε αυτή τη θεϊκότητα που ρέει μέσα μας και δουλεύει, δεν θα νιώθετε κούραση, δεν θα νιώθετε αναστάτωση, τίποτα δεν θα σας ανησυχεί. Αυτό έχει συμβεί με εσάς. Είστε τόσο ώριμοι, αλλά ακόμη πρέπει όλοι να αποφασίσουμε ότι τώρα πηγαίνουμε στην Ινδία για να λάβουμε όλη τη χαρά της περιήγησης, αλλά γιατί; Όχι για να την κρατήσετε για σας, αλλά για να τη μοιραστείτε με άλλους. Η χαρά είναι για να τη μοιράζεστε με άλλους. Αν δεν το εμπεδώσετε αυτό, το εγώ σας θα επιστρέφει ξανά και ξανά.

Και έχετε δει επίσης πως ακόμα και οι άνθρωποι που έχουν διαδώσει τη Σαχάτζα Γιόγκα, έχουν μπει στον κυκεώνα του εγώ. Έτσι πρέπει κανείς να είναι πολύ προσεκτικός. Όσο περισσότερο ανεβαίνετε στη θεϊκότητά σας, όσο περισσότερο ωριμάζετε, πρέπει να είστε πολύ προσεκτικοί. Αν υπάρχουν μόνο φύλα σ' ένα δέντρο, δεν θα μπει κανένα έντομο. Αν υπάρχει άνθος, το έντομο θα έρθει και θα το μετατρέψει σε καρπό. Αλλά όταν είναι καρπός, τότε το έντομο θα μπει και θα τον φάει. Έτσι όταν γίνεστε καρποί, πρέπει να είστε πολύ προσεκτικοί, για να μην μπορεί κανένα έντομο να σας βλάψει. Το αντίθετο, τώρα έχετε την ικανότητα να καταστρέψετε όλα τα έντομα. Και αυτή θα μπορούσα να πω ότι είναι η κατάσταση στην οποία θα πρέπει όλοι να φτάσουμε. Έτσι καταστρέφετε τα έντομα από τη μία και ικανοποιείτε τους ανθρώπους από την άλλη.

Η συλλογικότητα είναι αναμφίβολα ο μόνος τρόπος για να καθαριστείτε, αλλά το σπουδαιότερο είναι να βγείτε έξω, παντού να βρείτε: «Πού μπορώ να διαδώσω τη Σαχάτζα Γιόγκα; Πού μπορώ να πάω, ποιο είναι το κοντινότερο χωριό που μπορώ να πάω, πού θα το δουλέψω;». Όσο περισσότερο σκέφτεστε όλα αυτά τα πράγματα τόσο το καλύτερο και αρχίζετε να κινείστε σε αυτή την κατεύθυνση. Από εκείνη τη στιγμή, θα εκπλαγείτε από το ότι η Σαχάτζα Γιόγκα θα κινείται μπροστά από σας. Θα συναντήσετε τους ανθρώπους που θέλετε, θα λάβετε την απαραίτητη βοήθεια που θέλετε, ξαφνικά θα βείτε ανθρώπους που θα έρθουν και θα πουν: «Τι μπορούμε να κάνουμε τώρα για σας;» Κάθε είδος βοήθειας αρχίζει να έρχεται σε εσάς καθώς εξαπλώνεστε. Είναι σαν να ανοίγετε τα φτερά σας, όπως κάνουν τα πουλιά και μετά απογειώνεστε. Αλλά αν δεν απλωθείτε, αν κρατάτε τη Σαχάτζα Γιόγκα μόνο για τον εαυτό σας, δεν λειτουργεί. Ξέρω ότι Με αγαπάτε πάρα πολύ και ξέρετε ότι σας αγαπάω και Εγώ πάρα πολύ, αλλά δεν νομίζετε ότι και οι άλλοι θα πρέπει να μοιράζονται αυτή την αγάπη; Και οι άλλοι θα πρέπει να νιώθουν το ίδιο. Τώρα όταν αρχίζουμε να παλεύουμε, παλεύουμε επίσης και με ανθρώπους που είναι πολύ δύσκολοι, όπως «ο αδελφός μου», «ο γιος του αδελφού μου»... Απλά μην πηγαίνετε κοντά στο «μου», απομακρυνθείτε. Το «δικό μου» είναι το πιο δύσκολο πράγμα. Βλέπετε την οικογένειά Μου δεν την ακουμπάω, επειδή από τη στιγμή που πας στο «μου» , σου γίνονται βάρος ή ίσως να γίνουν βάρος στους Σαχάτζα Γιόγκις ή κάτι τέτοιο, τίποτα.

Συνεπώς μην πηγαίνετε σε ανθρώπους «είναι η αδελφή μου», «είναι η κουνιάδα μου», τίποτα τέτοιο. Αυτό που πρέπει να κάνετε είναι να δείτε τι υπάρχει παραπέρα και όσο περισσότερο παραπέρα πάτε, τόσο το καλύτερο θα είναι. Μπορείτε να το δείτε καθαρά, ενώ έχουμε δουλέψει τόσο πολύ στο Μαχαράστρα, νομίζω ότι είναι ένα άχρηστο μέρος τελικά. Οι Σαχάτζα Γιόγκις του Μαχαράστρα είναι λίγοι, πολύ λίγοι, αλλά δεν είναι και τόσο καλοί. Ενώ οι Σαχάτζα Γιόγκις στο Δελχί, εδώ στο Μαντράς, στην Μπάνγκαλορ, βλέπετε πόσο καλοί Σαχάτζα Γιόγκις υπάρχουν. Έχω κάνει τόση δουλειά εκεί. Εκείνοι που είναι πολύ κοντά σας, ποτέ δεν μπορούν να δουν το μεγαλείο σας. Όπως όταν πάτε κοντά σε ένα μεγάλο βουνό, δεν μπορείτε να δείτε το μεγάλο βουνο, πρέπει να είστε μακριά και τότε το βλέπετε. Με τον ίδιο τρόπο, όταν θέλετε να κάνετε κάποια πρόοδο με κάποιον, προσπαθήστε να μην είστε κοντινά συνδεδεμένοι και να μην έχετε καμία σχέση μαζί του. Άγνωστοι.

Είναι πολύ καλύτερο να ακολουθήσετε τέτοιους ανθρώπους και θα κρατούν πάντα την προχοχή σας σε εγρήγορση, απόλυτα. Διαφορετικά οι γνωστοί σας, θα σας δημιουργούν προβλήματα. Υπάρχουν πολλές δυσκολίες στη διάδωση της Σαχάτζα Γιόγκα, υπήρχαν πολύ περισσότερες πριν, σιγά σιγά μειώνονται. Φυσικά είναι πολύ καλύτερα από ότι την εποχή του Θωμά, επειδή εκείνος έπρεπε να κρύβει την πραγματεία του για να τη σώσει. Σκεφτόταν ότι θα έρθει η ώρα της ανάστασης και τότε η πραγματεία του θα αποκαλυπτόταν. Φανταστείτε, μόλις σαράντα οκτώ χρόνια πριν, ανακαλύφθηκε περίπου πριν από πενήντα τρία ή πενήντα χρόνια. Δεν είχε ανακαλυφθεί πριν. Έπρεπε να το κρύβει. Αλλά τώρα δεν πρέπει να το κρύβουμε. Πρέπει να βγούμε παντού και πρέπει να γνωρίζουμε, πρέπει να συγχωρούμε.

Το δικό μας μέρος είναι ανοιχτό και όλοι μπορούν να έρθουν. Έτσι αποκτούμε όλα τα είδη των ανθρώπων. Αν συναντήσετε ανθρώπους, θα βρείτε επίσης όλων των ειδών τις αντιθέσεις, όλα αυτά τα πράγματα, δεν πειράζει. Όλα μπορούν να ξεπεραστούν, αλλά πρώτα είναι η δική σας πρωτοβουλία και η δική σας ληθαργικότητα που πρέπει να ξεπεραστεί. Ύστερα θα αρχίσει να εξαπλώνεται. Φυσικά έχουμε ήδη πολλούς Σαχάτζα Γιόγκις. Στη Ρωσσία έχουμε τόσες πολλές χιλιάδες. Αλλά σε κάθε μέρος μπορούμε τώρα να έχουμε πολλούς και είμαι σίγουρη πως αυτή είναι μια καλή χρονιά, όπου προβλέπεται ότι η Σαχάτζα Γιόγκα θα μεγαλώσει πάρα πολύ φέτος. Έτσι λοιπόν κάνουμε σήμερα την αρχή. Απλά ήθελα να σας πω ότι έχετε τη δύναμη, έχετε τη Σάκτι στη διάθεσή σας.

Έλεγαν ότι είχε πολύ κρύο μια μέρα πριν έρθω εδώ. Εγώ είπα μην ανησυχείτε, δεν έδωσα ούτε μπάνταν ούτε τίποτα. Απλά ήρθα εδώ και πώς το ήξεραν. Είναι μια χαρά κάθεστε με τα κούρτας σας. Διαφορετικά θα φορούσατε τις πιο βαριές ενδυμασίες σας και θα κρυώνατε. Να πώς δουλεύει! Αλλά πρέπει να είστε αφοσιωμένοι. Τώρα σχετικά με όλα αυτά, όπως ο Ήλιος και η Σελήνη, όλα τα άστρα και όλα τα ουράνια σώματα έχουν μόνο ένα σκοπό, που είναι να φροντίζουν να εξαπλώνεται η Σαχάτζα Γιόγκα, να εδραιώνεται σωστά και να επιτυγχάνει το στόχο της. Κάθε στοιχείο το δουλεύει. Όλα το δουλεύουν, η Παραμτσαϊτάνυα δουλεύει τριγύρω με τόσους πολλούς τρόπους.

Δεν πρόκειται να πειστείτε για Εμένα, το ξέρω. Αλλά τώρα πρέπει να πειστείτε για τους εαυτούς σας, ότι έχετε όλες τις δυνάμεις μέσα σας. Εννοώ ότι, για να είμαι ειλικρινής, Εγώ δεν κάνω τίποτα. Αν μπορούσα να κάνω τα πάντα, δεν θα χρειαζόταν να σας το ζητήσω, θα μπορούσα να το έχω κάνει μόνη Μου. Αλλά εσείς πρέπει να το κάνετε. Εσείς είστε τα κανάλια Μου. Εσείς είστε τα κανάλια της Σάκτι. Αλλά κάντε το με έναν ευγενικό τρόπο, που να είναι όμορφος, να είναι πολύ ικανοποιητικός. Όπως χθες, εκείνος ο μουσικός ήθελε απλά να σας διασκεδάσει. Ήθελε να παίξει.

Ακόμη και ο ίδιος το απολάμβανε. Με τον ίδιο τρόπο, θα πρέπει να θέλουμε να το κάνουμε και εμείς. Δεν πρέπει να σας το πω Εγώ. Και είμαι σίγουρη ότι σε κάθε χώρο που δουλεύετε, σε κάθε προσωπικότητα που συναντάτε, μπορείτε να αρχίσετε να μιλάτε για τη Σαχάτζα Γιόγκα και να τους το λέτε. Έτσι δουλεύει. Έτσι δρα. Επιπλέον έχετε πίσω σας όλη τη δύναμη των θεοτήτων και μπροστά σας είναι η Σαχάτζα Γιόγκα που τρέχει γρήγορα μπροστά αυτή η Παραμτσαϊτάνυα. Τώρα οι Σαχάτζα Γιόγκις έρχονται, εντάξει, μην τους αφήσετε να φάνε το δικό τους φαγητό, τέλος, οργανώστε το. Όλα έχουν γίνει τόσο όμορφα. Δείτε τώρα τις ετοιμασίες, εννοώ, σκεφτόμουν τόσο λίγοι άνθρωποι εδώ και γύρω στους είκοσι Σαχάτζα Γιόγκις στο Μαντράς, μπορείτε να το πιστέψετε; Τόσες ετοιμασίες.

Πώς δουλεύει! Πώς δίνει αποτελέσματα, είναι πραγματικά αξιοσημείωτο! Να έχετε λοιπόν πίστη στον εαυτό σας, σε όλους αυτούς που σας βοηθούν, μην αγωνιάτε, απλά πηγαίνετε μπροστά. Επειδή η Σάκτι είναι μέσα σας. Έχετε τη δύναμη. Έχετε κάθε είδος Δύναμης, σας διαβεβαιώ, έχετε όλες τις δυνάμεις. Ζητήστε τις και θα τις λάβετε. Οτιδήποτε και αν ζητήσετε θα σας δωθεί. Αλλά μην διστάζετε. Όπως σας είπα τις προάλλες, σας έχω παρακαλέσει να καθίσετε στο θρόνο και έχω βάλει και το στέμμα στο κεφάλι σας.

Σας λέω επίσης ότι είστε βασιλείς, αλλά εσείς ακόμη τρέχετε μακριά και δεν Με πιστεύετε, κοιτώντας προς τα εδώ με φόβο: «Είμαι βασιλιάς, πώς είναι δυνατόν;» Δεν είναι αυτός ο σωστός τρόπος. Να έχετε πίστη στον εαυτό σας. Είμαι πολύ χαρούμενη που έχετε έρθει όλοι εδώ. Προσπαθούμε να κάνουμε ότι είναι δυνατό για να είστε άνετα και να σας παρέχουμε οτιδήποτε είναι απαραίτητο. Βέβαια είστε μόνο το πνεύμα και γι' αυτό προσπαθήστε να βρείτε την άνεση του πνεύματός σας. Ξέρω ότι είστε πολύ ευπροσάρμοστοι. Όλοι εκπλήσσονται με το πως οι άνθρωποι από τη Δύση που πιστεύουν μόνο στον υλισμό, μπορούν να αφοσιωθούν στη Σαχάτζα Γιόγκα, εκπλήσσονται εντελώς. Αλλά είστε όλοι πολύ γλυκείς άνθρωποι, πολύ σπουδαίοι νομίζω, που έχετε έρθει στη Σαχάτζα Γιόγκα. Και με τη χάρη του Θεού, είμαι σίγουρη ότι θα είστε οι άνθρωποι που θα γίνουν το θεμέλιο της Σαχάτζα Γιόγκα και θα χτίσετε τη μεγάλη έπαυλη της Σαχάτζα Γιόγκα με τη σοφία σας, την πίστη, τη σάκτι και την αγάπη. Σήμερα θα λατρέψουμε τη Σάκτι, που τη χρειαζόμαστε τόσο πολύ, τη Σάκτι που κατέστρεψε όλους τους δαίμονες, όλους τους ράκσασας.

Αυτή θα λατρέψετε σήμερα, τη Σάκτι μέσα σας και εξωτερικά. Η επιθυμία σας πρόκειται να δουλέψει. Έτσι σήμερα θα λατρέψουμε την ίδια τη Σάκτι, τη Μαχακάλι. Είθε ο Θεός να σας ευλογεί. Λοιπόν, σήμερα θα κάνουμε πρώτα το πλύσιμο των ποδιών και μαζί με αυτό θα πούμε μια φορά το Ατάρβα Σίρσα και μετά μπορούμε να πούμε τα χίλια ονόματα που έχουν πολύ όμορφα συγκεντρωθεί από τους ανθρώπους από το Νόιντα και μπορείτε να τα τραγουδήσετε. Να πως μπορούμε να λατρέψουμε τη Σάκτι.