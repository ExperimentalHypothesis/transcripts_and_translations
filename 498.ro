9 noiembrie 2003
Diwali Puja
Los Angeles (United States)

Los Angeles (USA), 9 noiembrie 2003

Astăzi este o zi măreață de Diwali. Asta înseamnă că astăzi este măreața zi în care aprindeți lumini, luminile inimilor voastre, care se unesc pentru a forma o lumină mai intensă, astfel încât lumea să meargă în direcția cea bună. Este o zi de mare bucurie, iar cei care se alătură acestui eveniment, răspândesc de asemenea o bucurie intensă. Dar există probleme, așa cum spun ei; nu și pentru noi însă, deoarece pentru noi nu există întuneric. Nu vedem întunericul deloc, nicăieri, ci vedem lumini și lumini și lumini. Atunci ce anume ne lipsește? Ceea ce ne lipsește este sinceritatea. Trebuie să fim foarte sinceri cu noi înșine. Asta pentru că nu este vorba de o iubire împrumutată, sau o bucurie împrumutată, ci ea vine direct de la sursă și curge, curge, curge continuu.

Deci această iubire trebuie trezită și trebuie să curgă, iar lucrurile neînsemnate, meschine, cum sunt invidiile, competițiile și toate acele lucruri care ne degradează, trebuie îndepărtate. Iar aceste lucruri pot fi îndepărtate dacă inima voastră e plină de iubire. Astăzi este o zi în care se răspândește iubire, lumina iubirii, astfel încât toată lumea să se simtă iluminată și fericită și să uite de problemele mărunte.

Sunt fericită că ați reușit să faceți rost de sală. Este un adevărat noroc că ați găsit-o. Oamenii se îngrijorau atât de mult de găsirea unei săli, dar s-a întâmplat pur și simplu. Ar trebui să știți de asemenea că destinul vostru este de asemenea ghidat și urmărit cu grijă. Sunteți deja oameni binecuvântați - fără nicio îndoială - și n-ar trebui să vă îngrijorați de lucruri mărunte și chestiuni lipsite de importanță. Totul se va rezolva foarte bine, veți vedea, dacă lăsați lucrurile în seama destinului vostru, care este de un nivel foarte înalt, este măreț. Prin propriul vostru destin veți ajunge foarte departe.

Aceasta este promisiunea Mea de Diwali pentru voi toți, promisiunea că veți atinge cel mai înalt și mai nobil mod de viață. Fiecare cuvânt pe care îl spun va sta drept dovadă a acelei realități. Orice probleme mărunte aveți, ele vor fi complet înlăturate. Toate acestea sunt mesaje de la Dumnezeu. Voi nu trebuie să vă îngrijorați pentru lucruri neînsemnate, pentru bani, locuri de muncă. Asta nu este treaba voastră. Destinul vostru însuși va rezolva aceste lucruri. Aveți promisiunea că vi se va purta mereu de grijă. Sper că veți crede în această promisiune și că vă veți bucura la maxim.

Vă binecuvântez din toată inima pe toți, să aveți un Diwali foarte fericit și prosper. Vă mulțumesc foarte mult.