Navaratri Puja - Onschuld en maagdelijkheid - Hampstead, Londen - 17/10/1982

Translation not verified. Dear yogi, register as volunteer to do so.
Vertaling niet geverifieerd. Beste yogi, registreer als vrijwilliger om dit te doen.

Het is groots dat we vandaag in Engeland de aanbidding van de Maagd vieren. Zoals jullie weten is Engeland, volgens Sahaja Yoga, het hart, waar de Spirit van Shiva gezeteld is.

Dat we in Engeland de Maagd eerbiedigen, vereren en aanbidden, is een grote eer voor alle Sahaja Yogi’s, denk Ik.

Men zal zich moeten afvragen, waarom er zo'n groot belang gehecht wordt aan een Maagd? Waarom een Maagd in een dergelijke mate wordt geëerd. Wat zijn de krachten van een Maagd? Zij kan kinderen, met de grootheid van een Christus baren, zij heeft Shri Ganesha uit haar eigen lichaam gecreëerd. Zij is bij machte om de onschuld, de dynamische kracht van haar kinderen die zonder ego zijn, te beschermen, die niet eens geweten hebben wat ego is. Een dergelijke grote kracht zetelt in een persoon die veel "poorva-punya's" heeft, die veel goeds gedaan heeft in vorige levens, die altijd begrepen heeft dat Maagdelijkheid een kracht is, hoger dan alle andere krachten.

Deze persoon zou er alles voor doen om zijn Maagdelijkheid en Kuisheid te behouden. Zoals jullie weten is ze in ons lichaam aanwezig als de Kundalini. De Kundalini is de Maagd. Zij is onbevlekt. Het verlangen om de Spirit te worden is smetteloos: Nirmal (zuiver). Er is geen smet. Haar wachten is zuiver. Er is geen ander verlangen dan één te zijn met het Goddelijke. Andere verlangens zijn er niet.

Het is zeer moeilijk voor Mij om in het Westen over dit onderwerp te praten. Het is vervelend. Ik zou niet willen dat één van jullie, man noch vrouw, ook maar enig schuldgevoel zouden krijgen. Want dat is de grootste fout en in een later stadium werkt deze schuld in de tegenovergestelde richting. We zijn er geen stap mee vooruit. Maar wanneer we beseffen dat we deze problemen hebben, dan zouden we hiervoor nederigheid moeten ontwikkelen. Geen schuldgevoel, maar nederigheid.

Als je niet nederig bent, maar agressief wordt bij de vraag wat Sahaja Yoga je heeft bijgebracht en er voortdurend over klaagt, terwijl je niet ziet wat je eigen "punyas" (verdiensten) zijn, wat verdien je dan eigenlijk? Je Kundalini is ondanks alle fouten toch opgestegen. Dat weet je.

Je bent gezegend. Dus in plaats van te klagen en agressief te zijn, moet je weten dat deze zegen een grote gunst is voor jou. Het is de grootste van alle gunsten, jullie zijn volledig vergeven, deze grote zegen is jullie geschonken. Om deze zegen te beantwoorden moeten jullie hard werken. Je hoeft je niet schuldig te voelen, maar je moet bescheiden en dankbaar zijn. Ondanks alles wat we gedaan hebben, we hebben volledig gespeeld met "onszelf", zitten we hier vandaag als Gods Deva’s. De Somrasa, dit is de charanamrita, het water dat Moeder wast, is enkel bestemd voor jou om van te drinken, alleen voor de Deva’s.

Jullie zitten op dat niveau, en hoe kunnen jullie dan eisen stellen?

Jullie moeten zelf nederig worden. Door jullie verleden onder ogen te zien, ongeacht de fouten die jullie hebben begaan. Ik ben bij jullie. Voel jullie niet schuldig. Het is zeer vervelend zoals Ik al zei, maar probeer toch jezelf te bekijken. We moeten onszelf zien zoals we zijn.

Het voordeel van de Indiërs is dat de Kundalini daar bestaat.

Dus wat Indiërs ook doen, zij zijn er zich altijd van bewust wat er verkeerd is. Voor hen is een deugd een deugd, zelfs als ze niet deugdzaam handelen. Rechtvaardigheid is rechtvaardigheid voor hen, zelfs al zijn zij het niet. Zij weten en zij zijn er zich van bewust als zij iets verkeerd doen. Zij zeggen niet: "Wat is daar verkeerd aan".

Zij stellen geen dingen voor die duidelijk verkeerd zijn en tegen de Maagdelijkheid, tegen het Sublieme en tegen het Goddelijke. Van duivelse dingen beweren ze nooit dat het God is. Zij zijn wel hypocriet, maar zij zijn er zich constant van bewust dat dit verkeerd is. De hele maatschappij is er zo, omdat de Kundalini er verblijft.

Wanneer we onze Onschuld en Maagdelijkheid verliezen, is het eerste wat gebeurt dat we ego-gericht worden. We beginnen te denken: "Wat is daar nu verkeerd aan?"

Jullie Shakti is jullie Kundalini en Zij is Maagdelijkheid.

Zij is jullie Kracht. Zij is jullie sterkte. Jullie Onschuld is jullie sterkte en de dag dat jullie die verliezen, begaan we de erfzonde.

Het is voor ons dus heel belangrijk dat we nederig zijn, en dat we iets bereiken. Wat? Geen koninkrijken of een luxueus leven, maar de zetel in het heilig land van Shiva.

Shiva is vergiffenis. Hij vergeeft iedereen. Zelfs de Rakshasas (duivels) kunnen vergeven worden, maar kunnen ze hun realisatie krijgen? Zelfs de Pishachas kunnen vergeven worden, maar kunnen zij hun realisatie krijgen? Welnu, vergeving is een andere zaak. Dank zij Shiva's vergiffenis kunnen zij gedurende een langere periode blijven, zij kunnen langer blijven leven. En dan? Wat een ellendig leven. En mensen die niet onschuldig zijn kunnen nooit vreugde brengen. Ze zijn zelf ellendige mensen en maken iedereen ellendig. Arrogantie is niet eigen aan een kind. En wij moeten zijn zoals kinderen.

Zelfs als je niet was als een kind, toch had je je realisatie gekregen. Maar nu zitten jullie samen met de Deva’s. Zelfs nog hoger dan zij.

Wat is bijgevolg jullie kleed? Het is nederigheid. Het is eenvoud.

Geen sluwheid of arrogantie, of anderen in de put willen duwen, geen gebluf, maar een totale overgave, waarbij jullie alle egoïstische eigenschappen overgeven.

Laat de Maagdelijkheid opnieuw in jullie geboren worden. Vandaag - op Nieuwjaarsdag - moeten jullie allen een gelofte afleggen, namelijk dat we ons vreselijk temperament, onze dominante natuur, en onze ik-bewuste gedragingen, onze ego-gerichte hardheid, onze dominantie, opgeven.

Ik weet niet welke zin dat heeft. Tenzij en totdat jullie dit overgeven, aan de Heer van de Maagdelijkheid, Shri Ganesha, zal Hij niet in staat zijn jullie Agnya Chakra te kronen. Wat we tot hiertoe hebben gedaan zou ons dit besef moeten geven. Ons verleden moet ons doen inzien hoe nederig we moeten zijn met elkaar, met alle Sahaja Yogi's, hoe lief we moeten zijn, hoe liefdevol, hoe universeel.

De Maagd kan geen ideeën aanvaarden die niet universeel zijn, Zij kan dit niet! Dit is het teken van de Maagd, want Zij is universeel van natuur. Elk fanatisme, racisme, elk kastesysteem, al deze zaken die op een artificiële manier man van man, vrouw van vrouw, natie van natie scheiden, zullen allemaal ophouden, van zodra jullie onschuldig worden. Onschuldig word je echter niet door hersenspoelingen.

Door Kundalini ontwaking kan je dit natuurlijk wel worden. Maar om deze Onschuld te behouden, zou jullie vooruitgang naar binnen toe moeten gericht zijn en niet naar buiten toe. Jullie wortels opzoeken. Zij is de Moola, Zij is de wortels van je wezen. Zij openbaart al uw wortels. Dus moet je aandacht op de wortels en niet op de takken gericht zijn, dat ben je geweest. Ga de confrontatie met jezelf aan en ontwikkel je wortels. De hele westerse samenleving is zonder wortels, dit is duidelijk te zien. Wij hebben onze wortels verloren, laten we ons daar als westerlingen van bewust zijn. Net zo bewust als van het feit dat Ik hier vandaag bij jullie ben. We moeten onze wortels terugvinden.

Zie je, een boom die geen wortels heeft, droogt uit en geeft geen schaduw. Het wordt een verschrikkelijk droge en stervende boom. Wanneer hij sterft valt hij op iemand. Hij krijgt doornen. Alle verdroogde dingen krijgen doornen. Het is zoals een woestijn waar er alleen doornen kunnen groeien. Wanneer de hele gemeenschap zo dwaas is om elkaar te haten, om materialistisch te zijn, zullen de rozen niet bloeien en de lotussen niet groeien.

Jullie zijn de lotussen van dit land. Jullie zijn wel uit modder geboren, maar nu moeten jullie tot jezelf komen. Jullie waren prachtig, zoals lotussen, maar jullie vielen in de modder, jullie werden de modder, waar jullie nu uitkomen dank zij jullie echte natuur.

Nu zijn jullie lotussen, maar zonder geur. Een lotus zonder geur, het is niet te begrijpen. Lotussen moeten een geur hebben.

De geur zal de vuiligheid van deze modder overstijgen.

Jullie moeten meer groeien dan de Indiërs kunnen groeien. Maar het tegendeel is waar, de arrogantie van de mensen verbaast Mij.

Zij beginnen over alles te klagen, zelfs over anderen klagen zij.

Wat denken zij van zichzelf? Wie zijn jullie? Omdat jullie wortels niet ontwikkeld zijn. Zodra jullie wortels ontwikkelen, zal de nederigheid ogenblikkelijk in jullie temperament komen. Er is kunstmatige eenvoud, maar die komt niet uit het hart. Eenvoud zal enkel vanuit het hart komen wanneer jullie Maagden zijn en Onschuldig worden.

Onschuld heeft niet alleen te maken met moraliteit, heeft niet alleen daarmee te maken. Vele mensen denken dat het alleen maar dat is.

Dit is niet zo. Het betekent ook dat je een niet-materialistische houding hebt. Voor sommige mensen is hun tapijt belangrijker dan hun kinderen. Van 's morgens tot 's avonds gebruiken ze harde woorden tegen hun kinderen, alleen maar om enkele zinloze dingen te redden, die men toch niet kan meenemen. Materialisme is de hamer, die je verplettert, die je onschuld verplettert. Wanneer je materiële dingen gebruikt om anderen gelukkig te maken, als geschenk, als een kopje gevuld met nectar, als materialisme dat kopje is, dat de liefdenectar schenkt, dan is alles in orde. Maar je eet de kop niet op, is het niet? Voor mij is materialisme het opeten van de kop en niet de nectar. Is de kop belangrijker of de nectar? Veronderstel dat een gouden kop gevuld werd met vergif, zul je hem dan aannemen omdat hij van goud is? Als je hem aanneemt dan neem je hem omdat het goud zoveel waarde voor je heeft.

Zal iemand bewust vergif uit een gouden kop drinken alleen omdat het goud is? Dit getuigt niet van gezond verstand!

Er is helemaal geen gezond verstand. Dat materiële zaken ons geen geluk kunnen geven is de basisfactor van de economie.

In Mijn eigen leven heb Ik gezien dat iets van materiële aard het meest geluk brengt wanneer men het aan iemand kan geven.

Dit heb Ik altijd zo gezien. Ik geniet meer van het geven dan van het nemen. Ik bedoel, probeer soms eens iets weg te geven en je zult zien hoe gelukkig je je voelt. Je moet dit natuurlijk niet doen omdat je er wilt vanaf zijn. Misschien is het enkel daarvoor, want wat je ook bezit, het geeft je slechts hoofdpijn, zelfs de subtielste vorm. Elk bezit is zoals bezeten worden. Het is slavernij. Het hindert je vrijheid om te groeien. Vrijheid en groei gaan hand in hand.

Weet je, mensen vragen Mij waarom rijke mensen zo gierig zijn? Waarom zijn zij zo gierig? Mensen kunnen dit niet begrijpen.

Voor een penny zouden ze heel Engeland in lichte laaie zetten.

Wanneer er een prijsstijging is van het een of ander, wordt daar onmiddellijk voor gestaakt. Ik versta niet hoe jullie al deze rekeningen bijhouden.

Wanneer mij iemand naar de prijs van deze suiker zou vragen zou Ik wel weten waar hij het goedkoopst is, omdat Ik onschuldig ben. Ik krijg alles altijd het goedkoopst. Ik heb het gezien, Ik krijg de dingen altijd het goedkoopst, omdat Ik zo onschuldig ben. Mijn onschuld brengt mij altijd naar de plaatsen waar alles het goedkoopst is en Ik krijg de grootste vreugde omdat Ik het kan geven. Ik weet hoe Ik moet geven.

Zo zou Ik zeggen, hebben jullie de zin voor vreugde verloren, omdat jullie ingaan tegen de "werkelijke" kracht van jullie Spirit, de Onschuld. Jullie zijn vreugde-doders. Van 's morgens tot 's avonds doden jullie elkaars vreugde, met jullie tong sturen jullie elkaar verwijten.

Ik vouwde mijn handen voor jullie, omdat Ik weet dat jullie ietwat van streek zouden zijn, daarom hield Ik het hier opdat jullie verstand niet te verward zou geraken. In Mijn handpalmen hield Ik heel voorzichtig jullie hart vast om jullie niet te kwetsen. Het was niet bitter, enkel de waarheid is bitter. Desondanks hield Ik het in Mijn handpalmen opdat het jullie niet zou kwetsen.

Dus om iemand te kwetsen hoeft men enkel de mond te openen en te kwetsen, maar men ziet niet in hoeveel rimpels van haat hierdoor binnenin zichzelf gecreëerd worden.

Vierentwintig uren zijn niet genoeg voor mij om mensen lief te hebben. Ik zal nu 60 jaar worden en Ik denk niet dat Ik deze 60 jaren recht heb aangedaan, want Ik ben niet in staat geweest om zoveel van de mensen te houden als Ik wou. De stroom is zo groot, dat mijn lichaam lijdt onder deze stroom en soms vervloek Ik mezelf: "Waarom draag Ik zulk een lading van liefde in Mezelf." Nu voel Ik me ook wat opgewonden voor de Puja, jullie weten wat er met mij gebeurt. Ik beef soms wanneer jullie Mij om een puja vragen. Wat zal er gebeuren? Soms stelt er iemand een vraag "Moeder, hebben we de vibraties niet opgenomen?"

Dat is nogal duidelijk, maar Ik wil dit niet zeggen. Want wanneer Ik het zeg, zal jullie Vishuddhi catchen. Jullie zullen minder opnemen.

Het is een zeer delicaat werk dat Ik moet doen. Jullie zijn al gewonde mensen, omdat jullie jezelf gekwetst hebben. Niemand heeft jullie dit kwaad berokkend. Jullie mensen, jullie hebben zachtjes jullie zelf gewond, heel zachtjes. Op alle mogelijke manieren hebben jullie geprobeerd jezelf te beschadigen. Door de pijn werd het schuldgevoel ingebouwd en kwetsen jullie anderen. Zo simpel is het. Doe dus jullie zelf geen kwaad, er is geen reden toe. Maar vergeet niet dat jullie geen enkele reden hebben om hard te zijn tegen iemand. Jullie moeten zachte mensen zijn, jullie moeten vriendelijke mensen zijn.

Er zijn psychologen die jullie een verklaring kunnen geven voor jullie hardheid: "Jullie wilskracht moet sterk zijn. Als jullie niet op die manier spreken zullen anderen misbruik van je maken". Wie kan de westerse mensen misbruiken? Het is absurd, helemaal absurd. Zij die heel de wereld onrecht hebben aangedaan, zeggen nu zoiets, dat is absurd! Ik begrijp niet hoe zij een dergelijke uitleg kunnen geven.

Maar nu is de tijd aangebroken, "jullie" zijn de mensen die de Geest van God zullen veranderen door jullie goed gedrag. Jullie zullen de toornige God behagen.

Wie anders zal dat verdienen in deze westerse wereld van vandaag, vertel Mij dat eens? Jullie zijn de uitverkorenen, speciaal hierop voorbereid om een plaats te creëren waar de Godheid van mededogen kan ontwaken voor de andere mensen.

Jullie hebben de arrogantie gezien in het verspreiden van Sahaja Yoga hier, en wat gebeurde er? We hadden een programma waar we ongeveer duizend mensen hadden. De volgende bijeenkomst waren er slechts drie. Dit is typisch. Ik heb de meeste van Mijn kostbare tijd in dit land en in het Westen doorgebracht. Ondanks dat sta Ik soms verstomd van de arrogantie. Arrogantie onder elkaar en zelfs af en toe tegenover Mij. Ik heb Me nooit kunnen inbeelden dat iemand zo arrogant kon zijn tegen Mij, zoals zij zijn. De manier waarop ze tegen Mij praten en met Mij omgaan. Ik kan niet begrijpen hoe ze zo kunnen zijn.

Het kan overal, altijd en gelijk hoe gebeuren. En vooral vrouwen, Ik was verbaasd. Ik ging naar België en Ik ervaarde dat Belgische huisvrouwen nog erger waren dan Engelse. Ze zijn verschrikkelijk, verschrikkelijk, afschuwelijk. Je weet gewoon niet hoe met hen om te gaan, 't is verschrikkelijk. Zij regelen de gehele huishouding. Ik weet niet hoe.

Ik weet niet hoe zij het doen.

Zo ego-gericht. Ik ben verbaasd: in Amerika daarentegen zijn de vrouwen "baba". Ze zijn amazones. Afschuwelijk! Je begrijpt het gewoonweg niet! Er is geen liefde, geen affectie, niets. Bluffen, en ganse dagen over hun materiële dingen praten. Absolute droogstoppels, zeg Ik u. Zij willen realisatie, zij willen groot worden, enzovoorts ...

Ik weet niet wat ze zijn.

Vandaag is het de dag van de Maagdelijkheid. Ik heb grote hoop, vooral voor de vrouwen van dit land. Hier praten de mannen in het geheel niet. Het patroon was in België het ergste, geen enkele man wou een woord zeggen. Ze kunnen niet praten, de arme schepsels zijn gewoon de mond gesnoerd. Ze kunnen niet praten, ze zijn gewurgd, compleet gewurgd door de vrouwen, geloof Mij. Verschrikkelijk. Wat zal er met dat land gebeuren, waar de mannen niet kunnen spreken en de vrouwen praten? Geef toe, het is angstaanjagend. Wat hebben de vrouwen daar bereikt? De eerste minister in India dat is tenminste een vrouw.

Wat zijn zij? Voor niets goed, nutteloos, zij doen niets anders dan afwassen en bluffen. Ik versta het niet. Welke opofferingen kunnen zij doen.

De vrouw wordt gekend door het aantal offers dat ze brengt. Het is een uitdaging voor jullie, allemaal gerealiseerde vrouwen, om erop te letten nederiger te worden. Jullie kwaliteiten zullen niet verbeteren tenzij jullie nederig worden. Je laat je gelden op elke vlak. Waarvoor?

Het is onmogelijk om de Maagd te aanbidden, wanneer jullie zo'n arrogante en verstikkende mensen zijn.

De Maagd is een eenvoudige vrouw. Zij is uiterst eenvoudig. Zij begrijpt jullie plannen niet en waarom alles zo belangrijk is. Van belang voor haar is haar Maagdelijkheid. Dat weet zij en zij zal niemand toelaten dit aan te tasten. Dat is haar eigendom, haar rijkdom, haar grootheid.

En zij is nederig omdat zij niemand vreest. Zij is niet agressief en laat niemand toe agressief te zijn. Niemand durft agressief te zijn tegen een echte Maagd. Een nieuwe bladzijde werd omgedraaid in Sahaja Yoga. Ik moet jullie allen waarschuwen. Neem geen loopje met Sahaja Yoga. Je verplicht niemand anders dan jezelf, wees dus voorzichtig.

Neem Mijn waarschuwingen altijd ernstig op. Jullie zullen nu allemaal goed voor de dag moeten komen. Ik kan jullie vertellen dat het niet zal volstaan Mijn puja te doen om vooruit te komen. Nu moet je ook jezelf vereren. Je moet alle Godheden in jezelf vereren. Zuiver hen.

Vooreerst de God en de Godin van de nederigheid, de onschuld en de eenvoud. Vereer dit. Je kunt niet verder gaan, en je wordt niet beschermd, als je deze kwaliteiten niet vereert.

Opnieuw zeg Ik dat een nieuwe bladzijde is omgeslagen. Neem geen loopje met Sahaja Yoga. Sahaja Yoga heeft jou alle zegeningen geschonken. Je hebt het daglicht gezien, maar wees voorbereid op de nacht. Niemand moet het proberen vrijheden te nemen.

Probeer jezelf te verbeteren. Klaag niet meer. Als je op deze manier niet in een Ashram kan wonen, ga je er beter uit. Het is niet voor je gemak. Niemand heeft je nodig. Neem dit van Mij aan. Niemand heeft je nodig, jij moet jezelf nodig hebben. Wanneer jullie zoekers zijn, als jullie wortels willen vinden, dan ligt alles in jullie bereik. Je moet nederig zijn, zoek je wortels niet op een arrogante manier.

We moeten begrijpen waarom we niet vooruitgaan. Arrogantie komt enkel voor bij mensen die geen zelfvertrouwen hebben. Het zelfvertrouwen is verbrijzeld bij mensen wiens Zelf niet gevestigd is. Laat uw Zelf zich vestigen. Wanneer het Zelf niet gevestigd is, krijg je allerlei problemen en dan begin je te klagen. Het probleem zetelt in u. Het is God die zou moeten klagen, denk daar maar eens over. Hij is degene die het universum en jullie allemaal met grote liefde en genegenheid heeft geschapen.

Hij heeft jullie alles gegeven onder de zon, Hij heeft jullie ook jullie realisatie, het licht gegeven, alles wat mogelijk is. En jullie durven nog te klagen tegen Hem. Dat mogen jullie niet doen. Klaag tegen jullie zelf: "Ik ben niet in orde, ik zou in orde moeten zijn." Klaag daarover. Bekijk jezelf. Als kinderen in de spiegel kijken zeggen ze ook "dit is iemand anders". Maar wij geloven dat, want kinderen identificeren zich nooit met het beeld dat ze zien. Ze identificeren zich met wat ze "zijn". Zij creëren geen artificiële beelden of zij dwepen niet met beelden die hen ego-gericht maken. Zij leven met de realiteit zoals ze is. Ze zijn zo gemaakt.

Wanneer we met een kamera een foto nemen met een bepaalde belichting, dan kan de kleur op de foto tenslotte nog heel verschillend zijn van de werkelijkheid. Veronderstel dat Ik iets rood draag, met een blauwe belichting erop zou het er groen kunnen uitzien. Mensenogen daarentegen zien altijd hetzelfde. Ze zien geen irreële dingen.

Een kamera kan dit wel zien. Hij kan iemands hoofd wegnemen en een ander hoofd erop plaatsen. Al deze trucjes zijn mogelijk met een kamera, maar niet met het menselijke oog. Wat je ziet is wat er is. Natuurlijk als je dronken bent is dit iets anders. Ik bedoel dat Ik het heb over normale omstandigheden. In normale omstandigheden ziet men enkel dat wat werkelijk bestaat. Maar wanneer je ego-gericht bent, zul je jezelf niet zien zoals je werkelijk bent. Je zult een soort opgeblazen iets zien, je zult denken dat je de koning van Gods koninkrijk bent. Je "kunt" dit zien als je wil. Het is verbeelding. Wanneer je je verbeelding op deze manier richt, kan je jezelf als om het even wat zien. Dit is vals, absoluut vals. Je bent je Zelf en je moet je ook zien als je Zelf, je Spirit. De Spirit is een universeel Wezen, is Onschuld, is de Maagd in jou. Respecteer dit deel in jou dat de Maagd is, het bestaat nog. Want wanneer het er niet was zou Ik je nooit realisatie kunnen geven. Ondanks elke aanval is het er. Wees er zeker van. Indien het niet bestond konden jullie nooit jullie realisatie krijgen.

Velen zijn erg trots en zeggen: "Oh, Moeder, ik voel niets, maar het maakt niet uit." Eigenlijk zouden die mensen beschaamd moeten zijn, of zij zouden ten minste moeten beseffen dat er iets mis is, of je zou ten minste moeten aanvoelen dat er iets niet in orde is en je zou in orde moeten zijn. Denk tenminste in die richting: "Ik ben niet in orde en moet in orde komen." Of beter nog: "Neen, ik voelde niets, Oh! Ik voelde niet wat ik zou moeten voelen".

Nu de Wijsheid. Wijsheid is dat deel dat Onschuld is. Volledige wijsheid vind je bij dorpsmensen of bij heel eenvoudige mensen. Zij houden zich niet bezig met plannen maken. Wanneer je hen probeert te bedriegen zul je tot je verbazing ontdekken dat je opeens gaat inzien: "Wat een grote dommerik ben ik zelf." Probeer dit met plattelandbewoners, die zeer eenvoudig zijn, maar die nog met Moeder Aarde leven.

Je zult merken dat alle zogenoemde intellectuelen, die zo'n eenvoudig mens trachten te bedriegen, na een half uurtje zullen vaststellen dat zij de grootste domoren zijn. In het Sanskriet is er een veel voorkomend gezegde: "Vidya vinayé na shobhaté." Het wil zeggen: "Vidya, zelfs de kennis wordt enkel versierd (shobhaté), of mooier gemaakt door eenvoud." Wanneer men een geleerd mens is moet men een nederig persoon worden. Als hij niet nederig is, dan is hij op geen enkele manier ontwikkeld. Ik weet niet of Ik jullie al het verhaal vertelde over die blinde heilige die mediteerde. Een koning vroeg hem "Heb je hier iemand zien voorbijgaan?" De heilige zei "Ja, ja Koning, mijn Koning. Zit neer. Ik zag uw bediende, daarna uw minister, en dan de eerste minister en nu komt u hier. De koning zei" Jij bent blind, hoe weet je dat dan? Door meditatie? De blinde antwoordde "Nee, door gezond verstand." Hij zei: "Wat is dat, gezond verstand?" Hij zei: "Eerst kwam de dienaar en zei: "Wat zit een zwendelaar hier zijn tijd te verdoen?" Hij beledigde mij twee of drie keer, gebruikte slechte taal en zei: "Heb je hier iemand gezien". Dus zei ik: "nee". Dan kwam de minister. Hij beledigde mij niet maar vroeg mij gewoon iets. Dan kwam de eerste minister en sprak mij aan met "Meneer" (moet van Engeland zijn geweest - misschien heeft hij ook wel "dank u" gezegd) en daarna kwam de koning. De blinde zei: "U bent heel nederig, eerst raakte u mijn voeten aan, zette u daarna neer op Moeder Aarde en wachtte tot ik vroeg: "Wat wil u?". Op een heel nederige manier vroeg u daarna of ik "gehoord had of er mensen voorbijgekomen waren" omdat ik blind ben, dus zei u niets wat mij kon kwetsen. U vroeg alles op zo'n nederige manier of ik u kon inlichten. Het duurde tenminste 108 namen van de Guru voor u mij dit vroeg. Zo wist ik dat u de geleerdste en de nederigste was, dus moest u de koning zijn." In die dagen hadden wij geen koningen of eerste ministers die plaatsbureau-acteurs waren. Zelfs het publiek was zo onschuldig dat zij zulk een nonsens niet konden aanvaarden. Dit was dus het verschil.

Uit dit verhaal moeten we onthouden dat hoe meer we ons verdiepen in de Kennis (Vidya), in de technieken van Sahaja Yoga, hoe nederiger we moeten zijn. Dat is onze decoratie, dat is ons bewijs, dat is het pad dat toegang verleent tot elke mens, dat is de weg om heel dicht bij andere zoekers te komen. Nederig te zijn, methoden vinden om nederig te zijn. Dit is de sleutel tot de Zuivere Kennis (Nirmala Vidya): "hoe nederig te zijn?" Wanneer je nederig bent zul je nooit zeggen: "Dit is mijn badkamer, of mijn fruit, of mijn voedsel, of mijn tafel, of mijn glas."

Onschuld geeft je de kracht om te genieten van alles wat er is. Wat ik bedoel is, soms moet Ik eten met bhoots en soms eet Ik zelfs bhoots. Het ergste is dat Ik niet alleen met ze moet eten, Ik moet ze zelfs opeten. Dat is het ergste. Jullie moeten het dus ook niet erg vinden als er personen zijn met boots.

Als ze arrogant zijn moet je proberen ze bandhans te geven, om ze met al deze methoden onder controle te krijgen. Denk maar niet dat je ze kan beheersen door met hen te discussiëren, dit is onmogelijk. Probeer dus Nirmala Vidya (= zuivere waarheid) te zijn, dat is nederigheid die het "mylin" omhulsel van de vibraties is. De nederigheid is een "mylin" omhulsel, zoals elke zenuw beschermd is door een "mylin" omhulsel. Wanneer je nederig bent, zul je de strijd winnen, anders verlies je. Dan wordt alles een grap voor je, een absolute grap. Wanneer je nederig bent kun je de dommeriken, de bhoots en alle arrogante mensen zien, zoals clowns in dit drama. Probeer nederig te zijn met je Zelf, en met Mij. Met mij is dat heel belangrijk. Je moet begrijpen dat het een van de voorwaarden is die Christus ons heeft opgelegd, namelijk om "voorzichtig" te zijn. Ik wil niet dat jullie brutaal zijn tegen Mij, op gelijk welke manier, want op dat niveau kan Ik jullie niet helpen. Wanneer jullie nederig zijn is alles in mijn handen. Maar wanneer jullie ruw zijn tegen Mij neemt iemand anders de zaak over en het kunnen er velen zijn, duizenden. Maar dan hoef je Mij niets te verwijten. Omdat jullie Mijn beschermelingen zijn, staan jullie onder Mijn bescherming. Veronderstel dat jullie gaten maken in jullie dak, en dat jullie daarna komen klagen dat het binnenregent, wat valt er dan nog te doen? Wat Ik bedoel is dat jullie al gaten in jullie dak hebben gemaakt. In het dak dat jullie moest beschermen hebben jullie gaten gemaakt, en nu komt er regen binnen. Als je nu vindt dat het dak je nog zou moeten beschermen, mis je gezond verstand, dat is het!

En nu volgt nog een andere waarschuwing. Het is zeer gênant, maar vandaag is een genante dag, omdat de Maagd zich altijd in een genante positie bevindt. Zij is een bedeesde persoonlijkheid. Zij moet bedeesd zijn. Zij is verlegen om dingen te zeggen die ze niet wil zeggen. Natuurlijk maakt dit haar zacht, want zelfs hiervoor is ze verlegen, maar harde dingen zeggen is inderdaad verschrikkelijk.

Laat ons dus onze Maagdelijkheid in onszelf aanbidden, vereren. Laat ons groeien tot op dat punt. Laat ons opstijgen naar de schittering van de diamant van onze Maagdelijkheid, door het vestigen van onze nederigheid. Je kan kwaad worden op anderen, maar niet op Sahaja Yogi's, niet op Mij. Je mag slechts kwaad worden op anderen als dat absoluut "noodzakelijk" is. Maar wanneer jullie onder elkaar ruziën en daarna andere mensen over Sahaja Yoga gaan vertellen, dan zal niemand jullie geloven.

Dit is de reden waarom vandaag de Maagd, Gauri, ging zitten om Shiva te vereren. Zij maakte een Shivalingam, ging zitten en legde Haar sindur erop. Ze sprak tot Shiva: "Wil U hierover waken, het is het teken van Mijn vereniging met U. Ik laat het bij U om erover te waken. U waakt over Mij en Ik geef mij over aan U."

Op deze manier geeft Gauri, onze Kundalini, zich over aan de Spirit: "Zorg voor deze verbintenis." Ik vergeet alles en geef het in Uw handen. Verhef mij. Laat mij oprijzen. Ik vergeet alles wat ik ervoor was. Alles heb ik overboord gegooid. Er is geen ander verlangen. Laat mij hoger en hoger stijgen. Maak mij één met U. De rest is van geen enkel belang. Alle andere gebeurtenissen en verlangens zijn voorbij. Nu heb ik mij volledig overgegeven aan U, mijn Spirit. Breng mij hoger en hoger. Hoger en hoger, weg van alle dingen die niet de Spirit zijn. Laat mij volledig de Spirit zijn, enkel Spirit".

Vergeet alles wat er voordien was. Die verheffing, de groei wordt een vlugge reis, een zeer vlugge groei. Je kunt het alleen doen wanneer je nu en altijd probeert alles wat geen Spirit is op te geven. Alles wat tegen de Spirit is moet opgegeven worden, en dat is het zuivere verlangen, dat is de Kundalini, de Maagd. Het is de absolute eenheid met de Spirit. Al de rest heeft geen belang, geen waarde.

Deze spirituele groei, welke bezittingen je ook mag hebben, met wie je ook getrouwd mag zijn, waar je ook werkt, in welke situatie je je ook bevindt, in welk land je ook bent, je bent de Spirit. En wanneer je omhoog rijst, zul je verblijven in het prachtige koninkrijk van God, waar alle lelijkheid wegvalt. Het is zoals wanneer de lotus zich opent, alle modder volledig wegvalt. Laat op dezelfde manier Mijn kinderen geurige, prachtige giften voor Sadashiva worden.

Moge God jullie zegenen!

 

Vraag:

Stijgt waarheid uit boven de zintuiglijke waarneming?

Shri Mataji:

Absoluut! Want als datgene wat we waarnemen met onze zintuigen de waarheid zou zijn, dan zouden we niet meer moeten zoeken. Wat we ook waarnemen met onze zintuigen is zeer duidelijk, grof, het is niet subtiel. Wat daarachter ligt kunnen we niet waarnemen. We kunnen bijvoorbeeld niet zeggen hoe een atoom moet worden gemaakt. We kunnen niet zeggen hoe we van amoebe tot mens zijn geworden. We kunnen van een aap geen mens maken, door de waarneming van onze zintuigen - of wel soms? Door onze waarnemingen kunnen we het subtiele achter het grove niet bereiken. We kunnen deze gewoon dus niet bereiken via ons verstand. Maar eens dat we het waargenomen hebben, kunnen we het voelen door onze zintuigen. Dit is het tweede punt.