Christmas Puja. Ganapatipule (India), 25 December 1993.

Tänään vietämme Jeesuksen syntymäjuhlaa. 

Teemme sen hyvin kriittisellä hetkellä, koska muutamat Kristuksen vastaiset ihmiset ovat päässeet johtamaan kristinuskoa ja puhuvat Kristuksen syntymää vastaan. Heillä ei ole oikeutusta, he eivät ole oivaltaneita sieluja, heillä ei ole mitään käsitystä Jumaluudesta, ei minkäänlaista, ja he väittävät kaikkea valheeksi, että Maria ei ollut neitsyt, ja että Kristus ei syntynyt neitseellisesti. Kuka heille on kertonut? Tuliko enkeli Gabriel kertomaan? Millä oikeudella he puhuvat tällaista? Koska he ovat Kristuksen vastaisia, he ovat nyt päässeet johtamaan kristinuskoa. Paavikin on tällainen. Satya Yugan aikana heidät kaikki paljastetaan, heidät täytyy paljastaa. Jotkut täällä olevista voisivat kirjoittaa miehelle ja kysyä: "Millä oikeutuksella puhut näin? Oletko tuntenut Jumalan rakkauden kaikkialla olevan voiman? 

Onko sinussa jumaluutta, jolla voit kyseenalaistaa Kristuksen?" Siellä on ehkä joitain Paavalin inkarnaatioita. He eivät pysty ymmärtämään Jumaluutta. He eivät tiedä, mitä Jumaluus pystyy tekemään. Heillä ei ole mitään käsitystä, kuinka ihmeenomaista se on. Te olette kaikki saaneet tuntea Jumaluuden siunaukset. Tiedätte kaikki, että se on ihme. Joka kerta tapahtuu jokin ihme. Kerronpa yhden selkeän esimerkin. Navaratri-pujassa otettiin valokuvia. 

Kuvan taustalle ilmestyi jonkinlainen näkymä, ja ihmettelin, mitä se mahtoi esittää. Näkymä oli sellainen, että Surya liikutti esirippua. Silmät, suu ja nenä olivat Suryan ja Hän hymyili ja liikutti verhoa. Ihmettelin: "Mitä tämä on?" Mitä tämä merkitsee Navaratri-pujan yhteydessä? Mutta kun menin Moskovaan, hämmästyin, kun he olivat tehneet taustamaalauksen juuri tällä tavalla. Taustamaalaus oli täsmälleen samanlainen. Navaratri-pujassa, joka tapahtui ainakin puolitoista kuukautta aikaisemmin, Paramchaitanya maalasi sen siellä. On erikoislaatuista, miten asiat tapahtuvat ihmeen lailla. On tuhat ja yksi ihmettä, joista voimme kertoa. 

Kun olimme lentokoneessa matkalla Moskovaan, meille kerrottiin lämpötilan olevan -20. Kun laskeuduimme, meille kerrottiin, että se on -15. Seuraavana aamuna meille kerrottiin, että se muuttuu nopeasti, nyt se on noin -12. Seuraavana päivänä se oli -4. Mutta sitä seuraavana se oli +10. Kun mennään ajassa pidemmälle, lämpötilan pitäisi viiletä koko ajan. Tällä kertaa mieheni oli menossa Moskovaan. Hän sanoi: "Siellä on nyt kovin kylmä, -20." Hän viestitti… Sanoin: "Älä huoli, kyllä kaikki järjestyy". Hän kertoi, että perille tultaessa lämpötila oli vain -2. 

Kaikki tämä osoittaa, että kaikki elementit ovat apunamme. Kaikki muutkin ongelmat, pienet, suuret, mitkä vain, ratkeavat saman tien. Joskus saa vain ihmetellä, kuinka asiat järjestyvät. Sitten jotkut kysyvät: "Miksi Kristus sitten piti ristiinnaulita? Miksi Sinä et voinut pelastaa Häntä ristiinnaulitsemiselta?" Hänet ristiinnaulittiin, koska niin piti tapahtua Hänen kohdallaan, että Hänen täytyi kulkea Agyan läpi, Hänen täytyi vakiinnuttaa Itsensä Agyaan, ja Hänen täytyi kulkea ristin kautta. Hänen elämänsä viesti ei ole risti, vaan Hänen ylösnousemuksensa. Hän nousi ylös kuolleista – tämä oli yksi asia, jonka Hän hoiti hienosti –, jotta tekin voisitte nyt nousta ylös. Jokainen inkarnaatio on evoluution aikana tehnyt jotakin hyvin ainutlaatuista. Sen loppuvaiheessa Kristus nousi ylös kuolleista. 

Hän teki sen siksi, että Hänen täytyi kuolla, miten muuten voisi nousta ylös kuolleista? Moni asia saattaa näyttää myyttiseltä, jota ne eivät kuitenkaan ole. Huomenna ihmiset sanovat, että Kristus ei koskaan noussutkaan kuolleista. Oikeastaan Hän kuoli myöhemmin Kashmirissa. Siitä on olemassa todisteet. Mutta siltikään ihmiset eivät halua uskoa, ja he haluavat vain levittää kristinuskoa, koska he tietävät, että jos heillä on enemmistö ihmisiä puolellaan, he voivat hallita. Poliitikot käyttävät nyt samaa temppua. Mutta tällainen enemmistöajattelu ei tuo lohtua tai hyvinvointia ihmisille. Tämä mies on asettanut kyseenalaiseksi Kristuksen Äidinkin, ja sanonut kaikenlaista typerää Hänestä. Sitä vastoin, Mohammed Sahib sanoo Koraanissa, että kenenkään ei pidä asettaa kyseenalaiseksi Pyhän Äidin, Kristuksen Äidin kunniaa. 

Hän kunnioitti, kun taas Raamatussa ei osoiteta minkäänlaista kunnioitusta Äiti Mariaa kohtaan, ei mitään. Häntä kutsutaan vain 'naiseksi'. Paavali, joka oli kauhistuttava Kristuksen vastainen mies, tuli ja otti valtaansa kristinuskon, yritti levittää sitä ja halusi näin tehdä itsensä tärkeäksi. Hän käytti Pietaria, joka oli huonoin mahdollinen Kristuksen oppilas, josta Kristus totesi: "Saatana ottaa sinut haltuunsa". Ja nyt he kertovat ihmisille: "Se on mahdotonta, miten Kristus olisi voinut syntyä neitsyelle?" Me intialaiset palvomme Shri Ganeshaa. Shri Ganesha on sama kuin Kristus, ja me uskomme, että Äiti itse loi Lapsen yksinään, Neitsyenä, Gaurina. Emme vain usko sellaista, vaan se on uskomme. Lännessä taas usko on kaikki rationaalista. He jatkavat tällaista ajattelua ja kutovat itselleen valheen verkkoa. 

Miksi sanomalehdet halusivat julkaista sellaista hölynpölyä tästä Dharamin tyypistä (Dalai Lama)? Sitten hänet otti vielä vastaan Canterburyn arkkipiispa, joka on myös yksi antikristus. Hän otti vastaan Dalai Laman, ja heti sen jälkeen kirkko, jossa vastaanotto tapahtui, paloi kokonaan Vishnumayan ansiosta. Hän kierteli kirkon ympärillä tunnin verran ja poltti sen sitten täydellisesti. Vain alin osa jäi jäljelle, koska siellä oli kauniita maalauksia, mahdollisesti. Nyt nämä typerykset sanovat, että "Jumalan armo on yllämme ja säästyimme tältä Vishnumayalta, kirkon alaosa pelastui". Mutta miksi kirkko paloi? Teidän on ymmärrettävä, että rationaalisuus ei saa teitä koskaan ymmärtämään Jumaluutta, ei koskaan. Se on niin rajallinen, niin ehdollistunut ja täynnä egoa. Kuinka rationaalisuus voisi kertoa teille totuuden Kristuksen elämästä? 

Meillä on myös todisteita, tieteellisiä todisteita. Tiedätte varmasti, että olen kertonut ihmisille, että jos katsoo oikealta vasemmalle, voi nähdä swastikan. Eli hiiliatomi, kuinka se on muodostunut. Jos katsotaan hiiliatomia vasemmalta oikealle, voi nähdä swastikan. Olemme tehneet siitä mallin. Jos sen kääntää toisin päin, ja sitä katsoo vasemmalta oikealle, silloin voi nähdä omkaran aivan selvästi. Ja kun katsoo alhaalta ylös, näkee alfan ja omegan. Kristus on sanonut: "Minä olen Alfa ja Omega". Aikaisemmin en tiennyt, olivatko nämä symbolit siellä vai eivät. Olipa kuinka tahansa, Hän sanoi: "Minä olen alfa ja omega". 

Sillä on myös toinen merkitys: "Olen alku ja loppu". Mutta alfa ja omega, niin kuin Hän sen sanoi, ne voi nähdä selvästi symboleina, jos katsoo alhaalta ylöspäin. Eli omkara yhdeltä ja swastika toiselta puolelta nähtynä yhdistyvät, ja kun ne nousevat ja inkarnoituvat, niistä tulee alfa ja omega. Mutta mikään tällainen ei mahdu näiden antikristus-tyyppien päähän. He ovat kaikki Kristuksen vastaisia. He eivät ymmärrä, mihin Jumaluus pystyy. Te saitte Oivalluksenne, toisen syntymänne vain istumalla tänne. Miten onnistuitte siinä? Miten saitte toisen syntymänne? Tapa, millä nämä ihmiset puhuvat, koituu varmasti heidän turmiokseen, täydelliseksi tuhokseen. 

Se on aivan liian uskaliasta, sillä tiedättehän, että Shri Ganesha on hyvin voimallinen jumaluus. Samoin Kristus. Hän on sanonut: "Jos puhutte jotain Pyhää Henkeä vastaan, sitä en tule sietämään". Enkä Minäkään salli mitään Kristusta vastaan, en yhtä sanaakaan. Minun on vain tässä kohdassa pidettävä huolta siitä, että kaikki tällaiset pahat ihmiset tuhotaan täydellisesti. Tänä Hänen syntymäpäivänään meidän on oivallettava, että Kristus syntyi samoista asioista kuin Shri Ganeshakin. Hän oli viisaus, viisauden lähde. Hän kertoi vain muutamista asioista, koska Hänen ei annettu elää kauan, korkeintaan kolme, kolme ja puoli vuotta Hän ehti puhua ihmisille. Kaikki, mitä Hän sanoi, oli niin totuudellista, oikeaa ja viisasta. Tietysti ihmiset ovat yrittäneet sormeilla sitä, mutta edelleen Raamatussa on paljon totuutta jäljellä, ihan varmasti. 

Koko elinaikansa Hän käytti sen kertomiseen, mitä totuus on. Hän oli ensimmäinen, joka puhui hyvin selkeästi Jumalasta. Hänen tasollaan oli kolme henkilöä, 'tapan' alueella, joka on tässä. Yksi oli Buddha ja toinen Mahavira. Sekä Buddha että Mahavira syntyivät aikana, jolloin He näkivät ritualismin tulevan totuuden tilalle. Niinpä He sanoivat: "Me emme puhu Jumalasta, 'anishwarwad'. Emme puhu Jumalasta. Puhumme ensin vain 'chaitanyasta'." Näin tekivät kaikki. Myös Guru Janaka, joka oli 'ashtavakra', puhui vain värähtelyistä. 

Myös Nanaka teki niin. Kun Namadeva matkusti Hänen luokseen Punjabiin, Hän sanoi: "Älä puhu mitään Jumalasta, älä puhu Harista, on parempi, että puhut vain 'paramachaitanyasta' aluksi", koska alussa ihmiset voivat käsittää vain 'paramachaitanyan', ja sitten he kysyvät: "Missä sitten on Jumala?" Mutta vain Kristus puhui Jumalasta siihen aikaan, jolloin kukaan ei oikein halunnut puhua Kaikkivaltiaasta Jumalasta. Hän uskalsi eikä varmasti pelännyt mitään. Hänen lapsuudestaan ei kuitenkaan kerrota missään, mikä on surullista. Meillä on kaunis kuvaus Shri Krishnan lapsuudesta ja myös Shri Raman lapsuudesta. Paitsi kerran Kristus väitteli muutaman fariseuksen kanssa ja osoitti olevansa hyvin älykäs, ja kaikki olivat ällistyneitä Hänen viisaudestaan. Siinä kaikki, ei mitään muuta. Mutta myöhemmin, vaikka he eivät arvostaneet Mariaa ollenkaan, ihmiset eivät voineet mitään. He sanoivat: "On oltava joku Devi, joku Jumalatar. 

Miten Kristus on voinut syntyä Hänestä?" He antoivat Hänelle nimeksi 'Madonna', Ja näin Äiti Mariaa alettiin kutsua Madonnaksi, joka tarkoittaa neitoa tai neitsyttä. Tämä Madonna alkoi sitten saada sijaa kirkoissa kaikkialla, ja ihmiset pitivät Häntä Jumalattarena. Ihmiset alkoivat kutsua näin, ei Raamattu, ei kristinusko, vaan ihmiset alkoivat kutsua Häntä Madonnaksi, ja Madonnan kautta ihmiset alkoivat nähdä Äidin ja äitiyden merkityksen. Hän oli Mahalakshmi, tiedämme sen oikein hyvin, ja me palvomme Häntä Mahalakshmina. Hän oli Radha. Radhallakin oli poika, ja Hän oli kuin muna, ja toinen puoli siitä oli Kristus ja toinen puoli Shri Ganesha. Kun tämä lapsi syntyi, Hän alkoi huutaa Isäänsä. Isä oli Shri Krishna. Jos luette Devi Mahatmyamia, se löytyy sieltä. 

Hän asettaa kätensä aina tällä tavalla kohti Isäänsä. Toinen sormi, kuten tiedätte, on Shri Krishnan sormi ja toinen Vishnun. Ja Hän oli Radha. 'Ra' tarkoittaa energiaa, 'dha' tarkoittaa Häntä, joka ylläpitää energiaa. Radha kutsui Häntä Jeesukseksi. Hepreaksi Häntä kutsutaan nimellä 'Yesu' ja myös - Luojan kiitos luin Raamatun marathin kielellä, joka oli käännetty suoraan hepreasta – nimi on Yesu. Yesu on Kristuksen Äidin nimi, Shri Krishnan Äidin nimi. Yesu-nimi tulee, koska kutsumme Äitiä nimellä Jesu tai Yesu, nimestä Jesoda tai Yeshoda. Tästä Radha sai sen nimen, ja Kristus tulee Krishnasta. Radha kutsui Häntä Kristukseksi ja Yesuksi tai Jeesukseksi. 

Mekin kutsumme Yeshodaa joskus Jesuksi tai Yesuksi. Radha siis kutsui Häntä tällä nimellä, ja näin Hän osoittaa meille yhteyden ymmärtää, kuinka lähellä Hän oli Shri Krishnaa. Shri Krishna inkarnoitui vain Intiaan, koska Hän olisi ollut aivan liian maltillinen inkarnoitumaan Amerikkaan. Tiedetään, että heillä ei ole rajoja, heillä ei ole 'maryadoja', heillä ei ole käsitystä dharmasta, he ovat valtavan epädharmisia. Siispä vain sellainen henkilö kuin Kristus, joka on täydellisen puhdas ja viisas eikä usko Shri Krishnan 'leelaan'. Shri Krishna sanoi, että kaikki on 'leelaa', jotta päästäisiin pois Shri Raman tiukkuudesta. Mutta Kristus ei sanonut niin, ja siitä huolimatta kaikkialla, missä kristinuskoa harjoitetaan, ihmiset ajattelevat, että kaikki on leelaa, epädharmisuus on leelaa, kaikki väärintekomme on loppujen lopuksi leelaa, kaikki on viatonta. Se on hämmästyttävää. Ihmisten logiikka on niin kummallista, että en ole koskaan pystynyt ymmärtämään sitä. Heidän logiikkansa on täysin itsetuhoista ja tyhjänpäiväistä. 

Me intialaiset ymmärrämme täysin, mitä dharma merkitsee. Me tiedämme, mikä on väärin ja mikä oikein. Mutta antaisin enemmän tunnustusta kristityille, jotka tulevat sellaisista maista, joissa ei tiedetä mitään Kundaliinista, mutta jotka ovat nousseet paljon ylöspäin, ja heistä on tullut niin hienoja sahaja-joogeja. Se on Jumalan siunaus, koska he olivat aitoja ja vilpittömiä. Kristus toi heidät Sahaja Yogaan. Ilman Häntä se ei olisi ollut mahdollista. Täällä Shri Ganesha on vain eräänlainen symboli. Hän asuu kivissä. Mutta siellä Hän inkarnoitui ja kertoi ihmisille dharmasta, jota heidän pitäisi seurata, mutta mitä he eivät koskaan tehneet. Eivät koskaan. 

He ovat äärimmäisen rahanahneita. On hyvin yllättävää, mitä kaikkea ihmiset ovat tehneet Jumalan nimissä. Kaikkein symbolisinta oli Hänen syntymänsä. Hän syntyi seimeen, kuvitelkaa, seimeen, joka oli täytetty oljilla, tämä lapsi syntyi sinne, missä tavallisesti pidettiin eläimiä. Katsokaa, millä tavalla tämä suuri inkarnaatio syntyi. Hän ei ollut kuningas, Hän ei ollut tärkeä, rikas mies, Hän syntyi hyvin köyhänä ja paikassa, joka oli hyvin paljon ihmisille kelpaavan alapuolella. Viesti on se, että syntymiseen ei tarvita palatseja, ei tarvita valtavia rakennuksia, vaan voi syntyä minne vain, jos on puhdas Henki, jos on Kristus. Näin suuri persoona syntyi tällä tavalla. Nyt ihmiset tekevät päinvastoin. He ovat äärimmäisen rahaorientoituneita, hyvin materialistisia. 

Jopa siinä määrin, että ei voi ymmärtää, mihin he pyrkivät. He ovat tuhoamassa itseään sillä rahalla, jonka ovat ansainneet, heillä ei ole järkeä eikä suhteellisuuden tajua. Tällaista tapahtuu lännessä, ja me olemme seuraamassa heidän jälkiään. Olemme seuraamassa heidän tuhoisia menetelmiään, ja yritämme ajatella, että olemme hyvin edistyksellisiä. He ovat edistyksellisesti menossa kohti loppuaan, sellaisia he ovat. Meidän on oltava hyvin varovaisia lastemme ja sukulaistemme kanssa, ette emme mene mukaan niihin likaisiin asioihin emmekä omaksu sellaisia likaisia tapoja, joita lännessä on luotu – ja vielä Jumalan nimissä. Tämä ryhmä, joka meillä on täällä, on aika suuri, ja olemme sahaja-joogeja, olemme saaneet siunauksen, tiedämme, mitä Jumaluus on, ja tiedämme, mikä Kristus on. Olittepa syntyjänne hinduja tai mitä tahansa, sillä ei ole merkitystä, koska Kristus on universaali. Hän on maailmankaikkeuden tuki; Devi Mahatmyamiin on kirjoitettu, että Hän tulee olemaan maailmankaikkeuden tukija. Meidän on siis ymmärrettävä, että emme saa koskaan pilkata ihmistä, joka seuraa Kristusta, ja meidän täytyy palvoa Häntä samanlaisella kiintymyksellä, omistautumisella ja antaumuksella, jolla palvomme Shri Ganeshaa. 

Mutta luulen, että kristityt eivät usko Kristukseen, he eivät usko. He hokevat: "Uskomme Kristukseen, uskomme Kristukseen. Paranna isäni, tee sitä, tee tätä." Mutta sahaja-joogien usko toimii. Teidän uskonne on valaistunutta, ja se toimii. Mutta teidän täytyy uskoa itseenne, Sahaja Yogaan ja elämään, jota vietätte. Vasta sitten, kun tämä tapahtuu teille, voitte kutsua itseänne sahaja-joogiksi. Näen, että vieläkin ihmisiä on raja-alueilla. Silloin ette tiedä, miten toimia, ette ymmärrä sitä mentaalisti, vaan kellutte vain Jumalan äärettömässä rakkaudessa ja haluatte antaa tätä rakkautta muille. Mutta silti, materialismi muuttuu hienojakoisemmaksi joillakin ihmisillä. 

He ovat edelleen materialistisia. He ovat materialistisia siinä mielessä, että he edelleen ajattelevat rahan ansaitsemista väärin keinoin. Ehkä, mutta se ei ole niin yleistä. Mutta tunnen, että he ovat nyt yhtäkkiä alkaneet kiintyä omiin lapsiinsa. Tällainen kiintymys on hyvin väärin. Katsokaas, lapset kuuluvat Sahaja Yogalle. Teillä ei ole oikeutta heihin. Vanhemmat halusivat lastensa tulevan heti kotiin eikä tulevan Ganapatipuleen. Hehän ovat Sahaja Yogan lapsia. Heidän pitää ehdottomasti tulla Ganapatipuleen. 

Mutta vanhemmat haluavat ottaa lapset heti huostaansa. Kaikki on valmiiksi järjestetty, suoraan kotiin. Ei niin, lapset eivät ole täällä sitä varten. He ovat täällä kasvamassa Sahaja Yogassa. Jos ette halua lastenne kasvavan Sahaja Yogassa, parempi viedä heidät pois. Ei pidä käyttäytyä näin mielivaltaisesti. viedä lapset pois koulusta, kun kaikki muut ovat menossa Ganapatipuleen. Olen varma, että lapsetkaan eivät pidä siitä. He haluaisivat olla täällä. Materialismi toimii lasten kautta ja halutaan myös säästää rahaa. 

Tällainen on osoitus materialismista, johon Kristus ei ikinä takertunut. Hän ei koskaan halunnut sitä. Tämä meidän on ymmärrettävä. Paras tapa kunnioittaa Kristusta on päästä eroon materialistisista ajatuksista. Teillä voi tietysti olla materialistisia ajatuksia, enkä sano, että älkää menkö Himalajalle, enkä sano, että… harjoittakaa asketismia, en sano, että luopukaa lapsistanne, kuten Buddha teki. Ei mitään sellaista. Mutta teidän kiintymättömyytenne pitäisi toimia. Jos vaikka lintu lentää valtameren yli. Se ei koskaan juo valtameren vettä, koska se on suolaista. Te olette siellä, elätte tässä maailmassa, mutta teidän on kehitettävä kiintymättömyyttänne. 

Alussa se ei haitannut, että "isäni on sairas", "äitini on sairas", "lapseni on tässä kunnossa", tällainen höpötys ei haitannut. Mutta ei enää. Nyt Sahaja Yogan vauhti on hyvin kovaa, ja ne, jotka jäävät jälkeen, jäävät jälkeen. Joten olkaa varovaisia. Älkää sotkeutuko näihin materialistisiin ajatuksiin. Tämä koskee erityisesti intialaisia: he eivät halua asua ashrameissa. Intialaiset haluavat oman kodin, jossa voivat määräillä vaimojaan, syödä omia erityisiä ruokiaan, ja kaikkea muuta, ja pitää koko ajan yllä huonoja mieltymyksiään. Ehkä sen takia heille on sanottu, että intialaisten pitää paastota, että he pääsisivät eroon mieltymyksistään ja haluistaan. Paastotessaankin he ajattelevat ruokaa, mitä hyötyä siitä sitten on? Kristus paastosi 40 päivää, ja Saatana sanoi Hänelle: "Jättäisit jo paastoamisen ja tekisit niin ja näin". 

Hän ei kuunnellut. Materialismi toimii kahdella tavalla. Ensiksikin lännessä materialismi on nyt sellaista, että "minun kotini", "minun vaimoni", "minun lapseni" ja muuta sellaista. Idässä se on, "millaista ruokaa söisin", "millainen koti minulla pitäisi olla", "millainen perhe minulla pitäisi olla?" Kaikkea tällaista on edelleen jäljellä. Kun ylösnousemuksenne on muuttunut hienojakoisemmaksi, ne muuttuvat myös yhä hienojakoisemmiksi. Ne pidättelevät teitä. On kaikenlaista. Esimerkiksi tiedän sahaja-joogeja, jotka haluavat tehdä rahaa Sahaja Yogalla. Heitä on. 

Kuten nämä ihmiset tuolla ulkona, he haluavat myydä meille tavaroitaan ja ansaita sillä rahaa. Valitettiin sitä, että missään ei ollut sareja. Sanoin: "Hyvä on, hankkikaa sareja. Mutta älkää ostako niitä ulkopuolelta." Ihmiset menevät näihin kauppoihin, ottavat jotain juomista tai syömistä, ja tulevat sitten sairaiksi. Miksi pitäisi? Ettekö pysty hillitsemään janoanne? Ettekö pysty hillitsemään ruokahaluanne? Se on helppoa. Eikö Hän tehnyt niin? 

Kristus teki niin. Olette tulleet tänne palvomaan Häntä. On tärkeää, että yritätte hillitä itsessänne näitä asioita, ja kun onnistutte siinä, ei ole väliä saatteko ruokaa, se ei haittaa, jos ette saa hyvää asuinpaikkaa. Voitte asua missä tahansa, missä tahansa. Mitä Minuun Itseeni tulee, tiedätte sen varsin hyvin. En vaadi mitään. Kehoni ei vaadi mitään. Se on oikein hyvä keho. Se ei koskaan vaadi. Ja olen huomannut, että siksi en tunne Itseäni koskaan väsyneeksi. 

Olen täällä kanssanne ja olen samalla tavalla missä tahansa. Jos panette Minut nukkumaan tähän, voin nukkua tässä koko yön. Kehoni ei koskaan valita. Päinvastoin, Minusta se on erilainen kokemus. Matkustin kerran junalla, luulen, että se oli Punesta Hyderabadiin tai jonnekin, ja juna – satuin olemaan junan pyörän kohdalla – ja vaunu hyppi ja hyppi ja hyppi koko ajan. Nukahdin ja tunsin vain, että lennän tähdeltä toiselle, kuljen ympäri koko universumin. En tuntenut hypähdystä, vaan tunsin, että kaikki liikkui, kehoni liikkui yhdeltä tähdeltä toiselle, sinne tänne. Joku toinen saattaisi menettää malttinsa tällaisesta. Mutta Minusta oli vain mukavaa hypellä sinne tänne, lentää yhdeltä tähdeltä toiselle ja liikkua paikasta toiseen. Se oli hyvin mielenkiintoista. 

Reaktio on hyvin erilainen. Reaktio on erilainen. Jos on jokin kriisitilanne, tulen saman tien ajatuksettomaksi, täysin ajatuksettomaksi. Ja siitä alkaa virrata valtava rauha. Jos on kriisitilanne. Tämän te kaikki voitte saavuttaa hyvin yksinkertaisesti, jos muututte kiintymättömiksi. Minulla on lapsia ja lapsenlapsia. En koskaan soita heille. En ole huolissani. Jos he soittavat, hyvä niin. 

En soita myöskään miehelleni. Ajattelen aina, että se on ajan haaskausta soitella sinne ja tänne... Minulla on kaikki puhelimet sisälläni. Tiedän, että kaikki ovat kunnossa, joten miksi soitella. Mutta se toimii vasta silloin, kun olette päässeet sellaiseen tilaan. Toinen asia, jonka olen huomannut sahaja-joogeista, että he tulevat yhtäkkiä hyvin väkivaltaisiksi, ja Minulle on kerrottu, että joitakin on lyöty. Se ei ole ollenkaan sahaja-joogien tapaista. En ole koskaan nostanut kättäni edes omia lapsiani vastaan. Sellainen ei ole sallittua. Kenenkään ei pidä lyödä tai koskea ketään väkivaltaisesti. Sellainen henkilö vaipuu hyvin syvälle Sahaja Yogassa aivan itsestään. 

Teidän ei pidä vihastua, teidän ei pidä huutaa. Mikään sellainen ei auta teitä. Teidän täytyy olla täysin rauhallisia, tyyniä, myötätuntoisia. Jos kohtaatte jonkun pahan henkilön, kertokaa Minulle, Minä hoidan asian. Teidän ei tarvitse hoitaa sellaisia tilanteita ja käyttäytyä huonosti, koska olette edelleen kiintyneitä, ja se kiintymys vetää teitä alaspäin. Varokaa siis, että ette suutu. Katsokaa Kristusta! Hän kyllä suuttui ihmisille, jotka kaupittelivat tavaroitaan kirkon lähellä – siihen aikaan sitä ei kutsuttu kirkoksi, vaan 'tabernaakkeliksi'. Hän oli hyvin vihainen siitä, että Jumalan temppelin ulkopuolella ihmiset myivät tavaraa, ja Hän otti suuren sauvan ja löi sillä ihmisiä. Mutta Hän oli Kristus. 

Mutta ollessaan ristiinnaulittuna Hän sanoi myös: "Oi Jumala, Isäni, anna heille anteeksi, sillä he eivät tiedä mitä tekevät". Tämä meidän on ymmärrettävä Hänestä, Hänen luonteestaan, kuinka anteeksiantava ja rakastava Hän oli. Kuinka Hän piti huolta ihmisistä, kuinka Hän auttoi ihmisiä vapautumaan. Noina täydellisen kaaoksen ja anarkian aikoina Hän astui esiin ja puhui totuudesta ja sellaisista asioista kuin Henki ja ylösnousemus. Ihmiset olivat kaikki sokeita. He eivät tienneet, mistä Hän oikein puhui. Ja Hän puhui näistä asioista. Raamatussa on paljon myyttejä, ja yksi niistä on se, että kun ylösnousemuksen aika tulee, niin ihmisten ruumiit nousevat ylös haudoistaan. Tämä ei ole vain kristinuskossa, vaan myös muslimeilla ja juutalaisilla. Ajatelkaa nyt, monien vuosien jälkeen, mitä on jäljellä haudoissa? 

Muutama luu. Jos nämä luut nousevat ylös, miten niille voi antaa Oivalluksen? Ajatelkaa sitä. Se on suuri myytti. Se pitäisi ymmärtää, loogisesti ajateltuna se ei ole sopivaa. Minun on sanottava, että [hindiä/marathia] intialaisessa filosofiassa asia on selitetty hyvin selkeästi, että kun Kali Yugan aika tulee, hyvin monet suuret etsijät, jotka etsivät Jumalaa kukkuloilta, laaksoista ja vuorilta, syntyvät uudelleen, ja heille annetaan heidän Itseoivalluksensa. Heidän Kundaliininsa herätetään. Näin on sanottu, ja se tuntuu olevan täysin loogista, koska me teemme juuri niin. Nykyisen väestönkasvun ymmärtää myös, koska niin monet syntyvät nyt tänne. En tiedä kuinka moni tulee saamaan Itseoivalluksensa, kuinka moni sen saa. 

Mutta niiden, jotka ovat sen saaneet, on vakiinnutettava itsensä, vakiinnutettava. Tässäkin huomaan, että ihmisillä on jonkinlainen hyvin hienojakoinen kiintymys. Toistaiseksi Minusta tuntuu, että teidän kaikkien olisi antauduttava Kristuksen ominaisuuksien eteen, jotka ovat mittaamattomat. Suurin niistä on se, että Hän ei siedä mitään Pyhää Henkeä vastaan. Se on ainoa kerta, jolloin Hän tulee esiin ja hoitaa asian. Sanon sen, että jos olette sahaja-joogeja ja käyttäydytte huonosti, Hän sallii sitä jonkun aikaa. Amerikassa oli eräs mies, joka halusi puhua kanssani puhelimessa ja keskustella Sahaja Yogasta, mutta Minä olin ehkä liikaa hänelle, ja hän kääntyikin sahaja-joogien puoleen eikä puhunut Minun kanssani. Kaikki olivat siitä hyvin vihaisia. Sanoin: "Unohtakaa koko juttu." Joku päivä sitten sain viestin, että tämä mies oli pitänyt samanlaista esitystä, ja hän oli kaatunut maahan, koska oli saanut halvauskohtauksen. 

Hän ei ole sahaja-joogi. Minä en ole vastuussa. Mutta jos joku kutsuu Minua Äidiksi, silloin Paramchaitanya kunnioittaa sitä. Teillä ei ole mitään oikeutta lyödä ketään tai puhua töykeästi kenellekään, ei millään tavalla, te, jotka olette sahaja-joogeja. Tietysti, jos haluatte läksyttää jotakin ihmistä, on tapoja, joilla sen voi tehdä, Sahaja Yogan tapa, ei mitään raivokasta. Se on hyvin, hyvin väärin, ja olen järkyttynyt kuullessani, että ihmiset vielä Sahaja Yogassakin muuttuvat yhtäkkiä väkivaltaisiksi. Se johtuu maksasta, tiedän sen. Voitte puhdistaa maksaanne, voitte parantaa tapojanne, mutta älkää luulko, että pääsette pakoon. Se ei onnistu. On parempi, että sellaiset ihmiset paastoavat kaksi päivää ja rankaisevat itseään. Kiivaus on kaikkein pahin, ja Shri Krishna on sanonut, että kiivaus on pahin kaikista, ja siitä kaikki ongelmat alkavat. 

Meidän on hillittävä kiivautemme ja ymmärrettävä, että Kristus oli anteeksiannon ruumiillistuma. Me palvomme Häntä tänään. Miten Hän antoi anteeksi ihmisille? Ristiinnaulitsijat eivät itse asiassa olleet juutalaisia. He olivat roomalaisia. Roomalaiset viranomaiset ristiinnaulitsivat Hänet. Mutta Paavali päätti, että yritetään tuomita juutalaiset: "Juutalaiset sen tekivät". Juutalaiset eivät tehneet sitä. Näin juutalaiset tuomittiin ikuisiksi ajoiksi. Tällä asennoitumisella ihmiset alkoivat vihata juutalaisia, heille aiheutettiin hankaluuksia ja heitä piinattiin. 

Silloin juutalaiset myös reagoivat. He olivat aivan samanlaisia. Syy ei ollut juutalaisissa, koska sellaista ei koskaan tapahtunut, että kansalta olisi kysytty, tuomari olisi kysynyt kansalta, pitäisikö ristiinnaulita varas vai tämä mies. Sellaista ei koskaan tapahtunut. Heidän on tehtävä oma päätöksensä. Tällaista ei koskaan tapahtunut. Tällä vain haluttiin kirota juutalaiset. Paavali teki näin suurta vahinkoa. Mutta nyt, Luojan kiitos, saamme mukaan paljon juutalaisia, ja meillä on myös keskus Israelissa, ja Sahaja Yoga leviää kaikkialle. Meillä on paljon ihmisiä Iranista, jotka ovat tulleet Amerikkaan, jotka ovat sekä juutalaisia että muslimeja, ja he ovat alkaneet harjoittaa Sahaja Yogaa. 

Tällaista kaikkea tapahtuu. Ja olen kuullut, että Turkin suufeja on tulossa mukaan ja saamme suufeja myös Intiasta. Näin se siis toimii, ja se toimii kaikkien hyväksi. Mutta tärkeintä on, että ymmärrämme, millainen Kristus oli, ja millainen elämä Hänellä oli, ja kuinka Hän rakasti maailmaa. Hän tuli maan päälle ristiinnaulittavaksi. Hän tiesi tulevansa ristiinnaulituksi, ja Hän teki sen. Se, miten Häntä on kuvattu maalauksissa, ei ole oikein. Hän oli hyvin terve, vanttera ja kookas. Hänen täytyi kantaa ristiä. Ne, jotka maalasivat Hänet näyttämään tubi-potilaalta, pitäisi tietää, että jos sellainen joutuu kantamaan ristiä, pystyykö hän siihen? 

Ihmiset ovat tehneet kaikenlaista vahingoittaakseen Hänen persoonaansa, teilatakseen Hänen luonteensa. Mutta teidän sahaja-joogeina pitäisi tuntea Hänet, ja pitäisi kunnioittaa Häntä ja uskoa Häneen. Hän on teidän vanhin veljenne. Shri Ganesha inkarnoitui vanhempana veljenänne. Hän huolehtii teistä kaikissa vaikeuksissa, kaikenlaisissa elämän myllerryksissä. Hän auttaa meitä kaikin tavoin, koko ajan, ja me voimme vain antautua ja antaa anteeksi. Tämä on se Kristuksen ominaisuus, joka meidän pitää omaksua. Jumala siunatkoon teitä kaikkia!  