17 октомври 1999
Наваратри пуджа
Campus, Cabella Ligure (Italy)
Наваратри пуджа. Кабела Лигуре (Италия), 17 октомври 1999.

Тази вечер сме се събрали да направим Пуджа на Деви, която е Махакали - бихме могли да я наречем Дурга. Тя е приела толкова много различни форми, за да убие негативните сили, които се опитват да безпокоят, да пречат на хората, които бяха благородни и добри. Познаваме различни по вид нейни форми. Например Тя погуби много ракшаси, разруши много злодеи. Но не знаем, че по време на Световните войни, които са водени, Тя беше там, за да защити справедливите хора и така те надживяха злонамерените планове на много жестоки и зли хора.

Злите хора имат способността да мразят и да изразяват омразата си по всякакъв възможен начин. Те наистина по рождение са зли, но също има и такива, които стават зли. Когато са зли по рождение, вие можете да ги разпознаете – целият им стил на поведение е така агресивен и така отмъстителен спрямо всичко. Но омразата няма граници, никакви граници. Защото ако те мразят, ако те намразят някого, тогава просто за да оправдаят тази омраза, те ще наговорят най-различни неща. Само за да я оправдаят. Но понякога те дори не желаят да се оправдават. Просто чувстват, че мразят и че това е тяхно основно право – да мразят. И понякога тези сили се обединяват, оформяйки гигантското същество на злото, което се опитва да измъчва хората и да ги безпокои. Те могат да носят всякакво име, могат да се наричат както и да е, но те са стопроцентово зло и за такива същества няма милост или състрадание от Всемогъщия Бог. Те трябва да бъдат разрушени и това е работата на Богинята – да ги унищожи - Тя, която е Майка, изпълнена със страдание и любов.

            Много е противоречива работата, която трябва да върши Богинята – да убива тези хора. Защото е важно и от общ интерес такива хора да бъдат напълно унищожени. Но те не са погубени, те сякаш влизат в затвор за кратко, отиват в ада за известно време, страдат и отново се връщат - много по-силни от преди - и пак се опитват да безпокоят добрите, святи хора. Това е общото, което имат по целия свят. Могат да приемат формата на много добър човек, на много благороден човек или на такъв, който знае много за Бог. Може и да ви кажат, че са способни да ви дадат Себереализация. Способни са на всякакви лъжи, защото имат тази зла сила, силата да правят зло. Захващат се  с всякакъв вид неистина и провъзгласяват: “Ние сме това или онова, можем да ви дадем едно или друго”.

Всъщност са дошли на тази земя да разрушават хората. Имало е много такива фалшиви хора и още повече глупави хора, които ги следват. Те не говорят един срещу друг. Исус Христос е казал: “Дяволът няма да говори срещу своите в своя собствен дом.” Сякаш те са в една къща, живеят заедно и не могат да говорят, не могат да говорят за нещо, което може да безпокои техния колектив или “братство”. Тяхното “братство” е толкова голямо, че където и да са, знаят, че са заедно. Просто си представете, че всички зли хора се съберат и се държат по този начин. Много е странен начинът, по който те са толкова колективни. Да предположим, че някой е завзел определена част земя и властва там; някой друг взема друго нещо, трети взема трето. И не се състезават. Крайната им цел е да разрушат цялото Божие творение, всички добри хора по света, които в последна сметка ще получат своята Себереализация и ще получат познанието за Реалността.

Този вид атмосфера е най-лоша по времето на Кали юга. И толкова много глупави, глупави хора, които може и да са простовати, добри по характер, но са били привлечени от злодеянията на онези хора. Докато добрите понякога също следват тази процес, също се опитват да вървят след тях. Много е изненадващо защо добрите хора не разбират кое е добро и кое е зло. Но такова разграничение липсва и на много добри хора и затова те се захващат с погрешни неща. А после продължават да се оправдяват непрекъснато, че каквото и да правят, то е правилното, че е най-доброто и че имат доказателства за това.

Както знаете, през Кали юга е имало мнозина като тях, а сега те са изчезнали от тази земя и вече не могат да ни безпокоят. Но все още има някои такива, които бяха разкрити. Хората направо ги разобличиха и това не стана без доказателства. Но те (злите - бел. пр.), са толкова дръзки и толкова самоуверени, че могат да правят каквото им се харесва и ако някой се опита да ги изобличи, те определено ще погубят този човек. Правят ето такива неща: първо, пълнят главите ви с погрешни представи. Те казват: “Ние сме много велики хора, ние сме това, ние сме онова, нас Бог ни е изпратил.” Всякакви неща разправят. Но нямат доказателства за това, а хората никога не питат за тях, например: “ Какви ги говориш? Къде е доказателството?”

Така че решението е Сахаджа Йога. В Сахаджа Йога вие имате опитността, имате доказателството. После израствате в нея. Не може веднага да станете голям Сахаджа йоги, това е факт. Трябва да узреете – няма значенеие, че това изисква известно време за някои хора и малко повече за други. Но вие узрявате. Ако междувременно се опитате да се върнете при тези зли хора, тогава няма възможност, няма начин отново да бъдете издигнати. Особено онези, които са се издигнали високо в Сахаджа Йога, мисля си, ако паднат, ще паднат толкова ниско, че дори един обикновен Сахаджа йоги може да каже: “Майко, вижте го докъде е стигнал!”.

            Така че каква е вашата работа при всички тези неща, които се случват? Тя е да почитаме Махакали в нас, защото може би не осъзнаваме добре какво прави Тя. Първото и най-важно нещо, което прави, е да ни закриля. Където и да сте, каквото и да правите, в каквато и опасност да сте, в колкото и опасно положение да се намирате, Тя ви закриля. Първо, закриля вас. Всички, които ми пишат как са били защитени, как са били излекувани, как им е било помогнато, трябва да знаят това – всичко е станало заради силата на Махакали вътре във вас. Тя съществува във вас. Когато боготворите Махакали, вие почитате Махакали във вас. Трябва с дължимото уважение да знаете, че Махакали е много чувствителна личност. Тя е много чувствителна. Ако се опитате да направите нещо лошо на някого, Тя ще ви води и ще ви покаже по различни начини: “Това, което правиш, е погрешно. Защо трябва да причиняваш зло на някого?” И ако вие не се разкаете и не се върнете към нормалното състояние, Тя се отказва от вас. Щом Махакали ви изостави, вие сте изложени на опасности и на всякакъв вид лоши работи. Бих казала ... (Едно бебе плаче в залата.) Какво му е на бебето?

Така че какво искате от Нея, когато Я боготворите? Вие желаете Тя да ви закриля. Чрез вашето разграничение, чрез вашите грешки – възможно е да правите грешки, може да сте направили нещо, което не е добро за вас, което може да е много опасно за вас. Но Тя е тази, която ви насочва как да избегнете всички опасности. Тя закриля живота ви, закриля тялото ви, закриля всички органи на вашето тяло. Тя е тази, която ви дава цялата сигурност в живота. В Нейното царство се чувствате напълно сигурни, никога не се боите от нищо. Защото сте напуснали Нейното царство, излезли сте от него – това е причината да се страхувате. Но ако сте под Нейното прекрасно водачество и благословии, няма да се боите да направите нещо, а също и никога няма да извършите нещо неправилно. Щом се опитате да сгрешите, Тя ще задържи ръката ви. Наистина Тя ви води. Тя е тази, която действително ни дава нашето съществуване. Без нея не можем да съществуваме. Защото Тя е тази, която е силата на Шри Шива.

Тя ни дава толкова много неща. Например Тя ни дава отдиха, съня. Тя ни дава Истината. Тя ви казва кое е истина и кое не е. Понякога хората така потъват в своето его и винаги се опитват да вярват, че  “Каквото аз мисля е истина”. Тогава Тя е тази, която вади на показ егото, създава майа – един вид объркване – та вие започвате да си мислите “Какво е това?”. Също така Тя е наречена “Тази, която дава Бхранти”, тоест илюзии. Тя ви въвлича в илюзиите, Тя ви изпитва и накрая - пак Тя - ви извежда от илюзиите. Тя е тази, която ви дарява покой, защото поема всички ваши отговорности, всичките ви проблеми. Тя е тази, която разрешава проблемите ви. Ние сме тези, които забравяме да оставим всички проблеми на Нея. Ако просто оставите проблемите си на Нея, всички те биват решени. Не само това, но вие наистина се чувствате благословени. И не само физически, а също и умствено, защото Тя освобождава напълно ума ви от тревоги. Тя не се тревожи и не желае и вие да се тревожите. Ако се тревожите, то Тя се опитва да ви покаже, че по този начин вие Я отричате, не Я приемате. Да се притеснявате е нещо много обичайно и хората много се гордеят, като казват “О, бях разтревожен”. Как може да се тревожите, когато вашата Майка е Сакшат Махакали?! Тя може да убие всички демони, Тя може да ги унищожи всичките. Тя знае как да се справи с нещата и когато сте като дете пред Нея, как може да се тревожите за каквото и да е? С тревогите ви е свършено. Тя се грижи за вас, вие не трябва да се тревожите за себе си – това е смисълът. Нейната закрила е толкова голяма, Тя е толкова сигурна в себе си, че Тя ви дава цялата защита, от която се нуждаете. Вие може да се подслоните в нейните нозе, може да се държите за нейния образ или нещо подобно, можете дори да й се помолите. Много хора са били излекувани само чрез молитви към нея. Защото Тя лекува. Тя може да излекува вашите болести, дори и тежките. Тя може да лекува.

            Какво харесва Тя, Махакали? Тя харесва светлината. Тя е почитана нощем, защото тогава можем да запалим светлините. Тя харесва просветлената личност, а също харесва светлината. Тя обича слънцето, обича нещо, което е напълно просветлено и ярко. Сигурно сте чували за хора, които се наричат... не знам точно, но особено на Запад – заради големите си зъби, които им трябват (някой от публиката подсказва “вампири”)... и те са хора – само си представете – които не могат да съществуват на слънце. Щом слънцето изгрее, те искат да отидат да спят. Те не могат да гледат слънцето, защото не могат да понасят светлината. Това, което става с тях, е, че Махакали ги е напуснала, Махакали ги е изоставила. И когато Махакали я няма, тогава те се страхуват и такива хора са атакувани от онези, които знаят, че другият се страхуват.

Самото Слънце е много важно за извършване на делата на Махакали. Но както става, особено на Запад, ние работим усърдно и сме твърде ориентирани към Слънцето и го боготворим. Това правим – боготворим Слънцето, а също отиваме твърде много надясно. В такъв случай  Тя  е тази, която ни дава равновесие. Тя е тази, която ни уравновесява чрез пълно релаксиране и ни закриля. Понякога твърде много се състезаваме и наистина се тревожим, и желаем да направим нещо, което не можем. По този начин се разстройваме и не знаем какво да правим. Тогава Тя е тази, която ни дава съня. Така докато спим, Тя се грижи за нас, успокоява ни  и премахва нашите проблеми. Толкова много неща върши Тя.

Трябва да внимаваме какво правим за Нея. Главното е, че като я боготворим, ние ставаме самите нас. Тя харесва нейните деца да я почитат и така, на това равнище, Тя може да бъде едно цяло с тях. Тя може да им даде своето състрадание, любов и закрила от всичкото зло. Но трябва да се разбере, че тези, които все още не са установени, които не принадлежат напълно на тази сфера на сигурност на Махакали, могат да бъдат атакувани и щом напуснат тази област, могат да бъдат много тежко наранени, убити – всякакви неща могат да им се случат.

И така, ние живеем през Кали юга, в много опасни времена, когато може всичко да се случи, и затова трябва да сме много внимателни. Трябва да наблюдаваме нашия ум, да видим как работи той, на какаво ни учи, какво ни говори. Опитайте се да разберете какъв е планът на този злодей, как той иска да сте играчка в неговите ръце. Как може да се оставите в неговите ръце и как може да правите всички лоши неща, които той иска от вас?

            Второ, срещу Нея стои егото. Най-големият проблем днес е егото. Егото, което се перчи: “Не, не, аз мога да направя това”. Егото казва: “Аз ще изработя това.” Пак егото казва: “Това ще бъде направено.” Но хората са “болни” от его. Изпитват голямо задоволство, че тяхното его е толкова силно и не желаят да слушат силите на Махакали (Тук Шри Матаджи говори на хинди на едно дете пред нея и после продължава.) То иска Мен. Вижте, децата са такива - те не ви оставят дори и за миг. Трябва да бъдете като децата, наистина това е най-доброто – да сте невинни като деца. Тя обича невинните хора. Тя самата  е невинност. Тя обича невинните хора и се грижи за вас много повече, защото сте невинни, не хитрувате, не се опитвате твърде много да прилагате егото си за сметка на другите. Ако сте невинни, Тя ви помага. Тя определно ви помага, но това его трябва да бъде държано под контрол. Защото то е най-злият враг, който Тя има. Тя не харесва вашето его, иска да нямате его, да сте невинни. Както знаете, а и това беше началото, първо дойде Тя и създаде Шри Ганеша. Ето защо ние почитаме Шри Ганеша и трябва да бъдем невинни. Това означава, че не бива да планираме да направим нещо лошо или добро, или каквото и да е, а да сме лишени от намерения. Това е дейност отвъд времето – вие просто не се безпокоите за това какво ще правите или какво няма да правите, или какво трябва да направите, нищо подобно. Вие просто съществувате в пълна невинност, радвате се на самите себе си и правите другите радостни.

Ако има дете в една къща, то може да накара човек да танцува. Така е, защото децата имат силата на невинността и Тя уважава това. Понякога усещате, че хората са измамници, че ви мамят, че извършват – бих казала – всякакъв вид агресия и понякога се опитват да ви лъжат. Те са готови на всичко и очакват същото от вас. Случват се се такива неща. Не трябва да  се безпокоите за това. Трябва да запазите своята невинност и ще се изненадате, че сте напълно защитени. Защо? Защото Махакали стои край вас. Тя ще се грижи за вас ако сте невинни. Един невинен човек не се гневи. За какво да се гневи? Невинността има своя собствена, бих казала, огромна сила. Тя е изключително могъща. Дори жесток човек, ако види дете, той поне малко се замисля: “Тук има дете”. Целият свят знае, че децата не бива по никакъв начин да бъдат измъчвани или тормозени. Защо? Защото децата са толкова невинни. Така качеството невинност ще ви помага твърде много, защото Тя го цени.

Другото нещо, което Тя обича във вас, е вашето състрадание. Състраданието един към друг, любовта един към друг, а също грижата за другите – Тя обича това. Ако сте Сахаджа йоги, ако сте Реализирана душа, Тя е винаги с вас. Но Тя казва: “Какво правите с вашето състрадание? На колко хора давате Реализация? Колко хора лекувате? На колко хора помагате?”. Тя е съвсем наясно с всичко, което правите. Трябва да кажа, че силата на Махакали е толкова огромна, че Тя знае всичко за вас. Всичко! Тя познава вашия ум, Тя познава вашето сърце, Тя знае за вашето здраве, Тя знае всичко. Във всяко отношение Тя е Майката, която се грижи за малкото дете. Така Тя знае - това дете не е направило нищо, то е много невинно. Както когато сте малки и вашата майка се грижи за вас, по същия начин Махакали се грижи за вас.

После идва силата на Махасарасвати и Тя ви възпитава, Тя ви дава представите за знание, за това или онова. А грижата за детето във вас, грижата за вашата невинност и състрадание – всичко това се прави от силата на Махакали. Тя е изключително чувствителна относно своите деца. Никой не смее да докосне нейните деца.  За Нея всеки човек е като дете.  Особено тези, които са Реализирани души, Тя смята, че са деца и в никакъв случай не бива да им бъде причиненна болка. Нищо не бива да им се случи. Тя винаги ги следва. Някой може да каже: “Ако Тя е такава личност, как може да ги следва?”. Защото Тя е вездесъща. Тя присъства навсякъде. Навсякъде във вашия живот е Тя. Особено при Сахаджа йогите – Тя ги следва навсякъде, тук и там, каквото и да правите. Ако претърпите злополука – Тя е там, за да ви спаси. Тя е като ангел над вас и нищо не може да ви се случи ако наистина я почитате от цялото си сърце. Не за някаква изгода, не за някаква изява, а само заради нейните благословии. Нейните благословии са много големи и наистина са обогатили човечеството, обогатили са тази земя. Всичко се е развило поради благословиите на Махакали.

Разбира се, тогава идва Махалакшми. Нейната роля е, че чрез принципа на Махалакшми вие ставате някак необвързан. Започвате да разбирате какво в крайна сметка е светът. И един вид усещане за необвързаност възниква у вас и започвате да мислите, че трябва да има нещо по-добро, че отвъд трябва да е Истината. Особено онези, които са били измъчвани от зли хора – всички те мислят, че трябва да има някой, който ще ни издигне над това. Така у вас възниква принципът на Махалакшми, който е принципът на Богинята на извисяването. Тя ви подсказва идеята: “Какво следва? Какво трябва да направя? Това ли е краят на нашия живот? Каква е целта на този живот? Защо сме дошли на тази земя? Какво е така особено, че трябва да живеем на тази земя?” Все такива основни въпроси започват да се надигат у вас и тогава човек просто започва да търси.

Също така трябва да разберете, че принципът на Махалакшми е много, много по-различен от това, което хората си представят. Те мислят, че ако търсят, това нещо трябва да е разбираемо, разбираемо чрез ума или да е рационално или научно - ето как постъпват те, “търсейки” Истината. Но това е невъзможно – принципът на Махалакшми е такъв,  че трябва да имате искреното желание да знаете Истината, Истината и пак Истината, и нищо друго. Когато мислите по този начин, тогава няма да се захващате с други неща. Толкова много хора се захванаха с наркотици, мислейки, че така ще постигнат своята Себереализация. Това е погрешна представа. Как можете, бягайки от вашето съзнание, да я постигнете? Съзнанието е най-важното нещо. Ако можехте да влезете в областта на съзнанието, тогава бихте разбрали, че първичното съзнание не трябва да се губи. Ако първичното съзнание е загубено поради алкохол или наркотици или поради всички тези неща, които хората вършат, те си мислят, че са търсачи и тази е причината да го правят. Понякога намират извинение в търсенето, за да вършат погрешни неща, което - за късмет – е отмъщение на самите тях. Мисля, че те искат да отмъстят на себе си, като си въобразяват, че търсят. Това не е истинско търсене. При истинското търсене човек просто трябва да медитира и така би разбрал кой е верният път.  А не чрез четене на всякакви книги или слушане на някои фалшиви гуру.  Всъщност събуждането на Кундалини е единственият път, по който може да бъде позната действителността. Няма друг изход. Но никой не им казва, че това е събуждането на Кундалини. Ще ви кажат да отидете на някое място, да се преместите на друго, после това трябва да се направи и накрая, до къде стигате? До там, откъдето започнахте. Ей така - местейки се от място на място, местейки се от едно лъжливо нещо на друго, от фалшиво към друго фалшиво, от лъжа към лъжа. В крайна сметка толкова много търсачи са били объркани, толкова много са били изгубени, защото си мислеха, че даден вид търсене е много ценен, защото можете да платите много пари на гуруто. Имам предвид, че може да го "купите". Това би означавало, че всички богати хора могат да станат просветлени. Но Аз не мисля, че добрите хора са само богатите. Хората, които са добри - са добри, независимо дали са богати или не – това не е най-същественото. Но такива хора се опитват да се обединят около личност, тъй като – мисля си – проявяват его спрямо парите си, че могат да си позволят да купят това, да купят онова.

Веднъж бях в Америка и една жена дойде да ме види. Тя не знаеше, че съм духовна личност. Та тя каза: “Сега има един много добър гуру, който е дошъл в Америка.” Аз казах: “Наистина ли? Какво прави той?” Тя отговори: “Прави намаление.” “Нима?!” А тя каза: “Може да му дадете половината от сумата, а той да ви даде своите благословии.” Добре, отвърнах. Следващата седмица тя ми каза: “Намалението стигна до три четвърти – ако платите една четвърт от сумата, той ще ви даде пълното познание.” Попитах я: “Как може това да е реципрочно? Не е пропорционално! Преди вие му плащахте половината и той ви даваше половината, а сега му плащате една четвърт и той ви дава цялото.” Тя каза: “Там е работата, че той е много великодушен. Виждате ли, в това е въпросът.” Казах ѝ: “Отнася се за всички такива хора, които мислят, че могат да купят Истината – те не могат да я постигнат.". Не можете да купите Истината. Не можете да платите за събуждането на Кундалини. Не! Нито пък можете да взимате някакво заплащане за това. Себереализацията е абсолютна Божествена милост и вие не може да вземате пари за това. Не е толкова евтина, че да бъде продавана.

Ако разберете това, тогава силата на Махалакшми действа.  И силата на Махалакшми е предназначена за хора, които са истински търсачи, които действително търсят искрено. Тя действа така добре, че хората постигат един вид много, много спонтанна Реализация. Всички вие сте получили тази спонтанна Реализация. Не се налага да ходите в Хималаите, не трябва да правите нищо подобно. Край на всички тези неща, вече сте ги правили. Вероятно сте ги правили в предишните си животи. Сега не се налага да правите каквото и да е, вие можете да я получите, получавате я просто както си седите тук. Където и да сте по света, можете да я постигнете и това се разпространява много бързо. Задължение на Сахаджа йогите е и да разпространяват Сахаджа Йога. Трябва да се разбере, че Махалакшми и Махакали вървят ръка за ръка. Когато Махакали ви благослови и Тя е във вас, а вие сте в нейното царство, след това идва Махалакшми. Тя определено ви помага да постигнете Реализация, а също да разрешите проблемите си. Помага ви финансово, както искате го наречете, или разрешава всякакви други проблеми. Най-големият проблем, който Тя решава, е, че вашето най-силно желание – да постигнете Себереализация – е удовлетворено. Така че Те не се състезават. Всички тези три сили работят заедно и каквото е необходимо, Те го изработват. Но Махакали е тази, която определя къде и каква помощ трябва да отиде и ето защо силата на Махакали е особено почитана. И Тя е тази, която е убила толкова много дяволи и ракшаси - а те все още са твърде много, някои от тях все още съществуват. Но Аз съм сигурна, че всички те ще бъдат унищожени. Нито един от тези ужасни ракшаси няма да съществува. Но все още трябва да сме много внимателни и да бъдем нащрек. Да се опитаме да разберем какво не е наред с тези хора, какво правят те и какво се опитват да разпространяват. Вие трябва да съзреете по такъв начин, че да знаете всичко за тези злодеи. Трябва да разберете какво правят тези фалшиви хора. Наистина е лесно, защото вие сте просветлени и с вашето просветлено внимание можете определено да разберете с коя организация какво не е наред, с всеки зъл човек, злодей.

Най-добрият начин е да медитирате. В никакъв случай да не сте агресивни, а просто да медитирате и да помолите Махакали: “Разруши! Разруши го! Затова че рушава света, моля Те, разруши го!” Това е нейната работа и Тя обича да я върши, но някой трябва да Я помоли. Това е много добро нещо, защото те са така много, че е възможно, докато не ѝ ги посочите, Тя да не може да насочи вниманието си към това, вероятно. Така че най-добре винаги Я молете да ви помага в личен, национален, колективен или, може би, в глобален аспект. Ето как Тя съществува навсякъде и е на разположение в целия свят, където и да е. Може да имате всякакъв цвят на кожата, може да сте от каквато и да е нация или раса, но Тя съществува във вас през цялото време и да я почитате и да я събудите е единствено ваше задължение, което трябва да изпълнявате. Ако Тя е събудена във вас, ще бъдете смирени, ще видите какви грешки сте допуснали и няма да ви е приятно. Няма да се чувствате виновни, но ще се почувствате неудобно: “Никога няма да върша такива неща. Допуснал съм такава грешка!”. И тогава ще се опитате да я поправите. Всичко върви много добре, когато сърцата ви са чисти.

Сърцата ви трябва да са чисти. Ако вашето сърце не е чисто, ако практикувате Сахаджа Йога, за да се състезавате с другите или заради някакви материални придобивки, нищо няма да се получи. Трябва да правите всичко по невинен начин, да боготворите нашата Майка, както едно малко дете боготвори и обича майка си. Това е много семпла връзка, каквато всички сме почувствали – как да обичаме нашата Майка и как трябва да следваме нейните напътствия и да сме под нейната закрила. Това е нещо много просто, което се научили в детството си и това детство трябва да се завърне у вас, ако вие наистина боготворите Майката.

Нека Бог да ви благослови!