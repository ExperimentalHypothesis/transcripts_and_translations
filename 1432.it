22 settembre 2001
Ganesha Puja
Campus, Cabella Ligure (Italia) | Translation (English to Italian) - VERIFIED
Cabella Ligure (Italia), 22 Settembre 2001

2024/09 SOTTOTITOLI, TRADUZIONE VERIFICATA

Shri Ganesha Puja, Cabella Ligure, 22 Settembre 2001.

Oggi ci siamo riuniti qui per adorare Shri Ganesha. Shri Ganesha, che è il Signore dell’innocenza. Egli è l’oceano di innocenza e, pur essendo un bambino tanto piccolo, può combattere il mondo intero, può distruggere tutta la negatività.

Questo è il segno dell’innocenza.

Ci sono stati episodi di bambini precipitati da grandissime altezze che si sono salvati, nulla è accaduto loro.

L’innocenza è una cosa così potente che non arreca alcun danno a chi non debba essere danneggiato. Essa possiede tutta la saggezza del mondo, tutta la capacità di comprensione del mondo; e se qualcuno prova ad attentare all’innocenza, il mondo, il mondo intero – che magari non si sarà curato molto dell’innocenza, magari non l’avrà rispettata molto – insorgerà, insorgerà contro chiunque cerchi di attaccarla.

Potete constatare nella vostra vita, intorno a voi, che se qualcuno cerca di molestare i bambini, tutti, chiunque siano, da qualsiasi parte provengano,  qualunque possa essere la loro nazionalità, si mobilitano, si precipitano a sorvegliare e proteggere quei bambini.

Che cos’è? Cosa c’è dentro di noi che ci rende tanto consapevoli di dover difendere l’innocenza delle persone? È davvero una vergogna, una grande vergogna per noi scoprire che, a questo mondo, l’innocenza venga insidiata.

Qualsiasi altra cosa può essere tollerata. Ma se persone innocenti, che non hanno fatto niente di male, che non hanno malizia, che vivono come bambini piccoli, direi, sono attaccate da qualcuno, non (solo) tutto il mondo reagisce a questo, ma nessuno può (neppure) tollerare che una persona innocente, un essere innocente venga aggredito.

Non ci rendiamo conto che dentro di noi esiste un oceano di amore e di comprensione per i bambini. 

Perché? Perché ci sarebbe? Perché mai dovremmo provare questo sentimento, specialmente nei confronti dei bambini, specialmente nei confronti dell’innocenza?

Vi sono individui che aggrediscono sempre persone innocenti, bambini innocenti, ce ne sono. Nessuno però vuole appoggiarli, nessuno pensa che sia giusto maltrattare i bambini, e chi lo ha fatto deve soffrire. Soffrono tutti, come reazione.

Cosa c’è dentro di noi che genera questa reazione, questa straordinaria reazione contro (chi insidia) l’innocenza?

Per esempio, se è in atto una guerra vera e propria e c’è gente che combatte, in una guerra convenzionale non si prova molta solidarietà. Anche nel mondo si dirà: “D’accordo, la pensano così, sono fatti così”.

La maggiore solidarietà si manifesta quando sono gli innocenti ad essere attaccati. Questo è ciò che hanno gli esseri umani. Interiormente hanno il potere, il potere di Shri Ganesha che infonde questo sentimento, questa capacità, questa comprensione di dover proteggere gli innocenti, i bambini innocenti, le persone innocenti.

E il mondo intero può insorgere contro tutti coloro che cerchino di uccidere un innocente. Non possono esserci dubbi: se non si è in grado di opporsi a simili attacchi, o biasimare cose simili, non si è ancora esseri umani, direi.

La personalità più elevata può sacrificare qualsiasi cosa e rinunciare a qualsiasi cosa, ma non può rinunciare al sentimento che prova nei confronti dell’innocenza. È davvero notevole.

Non ci rendiamo conto di quanto sia grande questo oceano di protezione e amore per le persone innocenti. Ciò che suscita la più forte reazione è vedere una persona innocente, dei bambini innocenti sotto attacco. È questa la bellezza degli esseri umani. Certo, ci sono molti esseri umani che possono essere crudeli, che sono, direi, dei demoni; può essere, è possibile. Ma quando si tratta di bambini e persone innocenti, ognuno sente la propria responsabilità.

È difficile per i normali esseri umani essere innocenti, perché hanno un modo di pensare (che li induce a credere) di essere qualcosa di grande, di capire tutto, di poter analizzare ogni cosa.

E potrebbero anche essere dei truffatori, potrebbero essere aggressivi, potrebbero creare problemi, potrebbero essere qualsiasi cosa - e possono giustificare ciò che fanno, non importa - ma, in generale, non potranno mai essere rispettati né onorati per i loro comportamenti.

Per noi sahaja yogi, la cultura sahaja consiste nel rispettare la propria innocenza. Magari potreste sentirvi un po’ ingannati, un po’ dominati, potreste sentirvi un po’ screditati; tuttavia i sahaja yogi devono essere innocenti, poiché in loro è presente il potere di Shri Ganesha. Non dovrebbero sentirsi avviliti se sono sfruttati, insultati, torturati, dominati. Non fa niente. E non dovrebbero cercare di distruggere l’innocenza degli altri, di nessuno.

Funzionerà automaticamente. Vi sorprenderà come tutto il bene del mondo venga in soccorso, quando l’innocenza viene attaccata.

Ne è un esempio la recente guerra, la cosiddetta guerra dell’America[1], dove persone innocenti, che non avevano fatto niente di male, sono state martoriate, uccise.

In questo momento, in tutto il mondo c’è un grande sostegno per loro (gli americani). Ogni Paese, che creda o meno in questo popolo, è ansioso di scovare chi ha commesso questo crimine. 

Possono non appartenere alla stessa religione, possono non appartenere allo stesso Paese, possono non aderire agli stessi crimini ma, in questo momento, chi non si schiera dalla parte dell’innocenza sarà individuato e distrutto; non vi è alcun dubbio. Una volta per tutte costoro apprenderanno la lezione che non si possono attaccare persone innocenti.

Vi ho detto che in Sahaja Yoga non dovremmo mai sentirci infastiditi dai nostri figli.

Non dovremmo punirli in alcun modo. La nostra maggiore conquista dovrebbe essere un’attenzione amorevole per i bambini.

In tutto il mondo, che appartenga alla vostra o a qualche altra famiglia, o abbia nei vostri confronti un’attenzione distaccata, tuttavia, poiché è un bambino, poiché è innocente, la stessa innocenza interiore, la vostra stessa innocenza cercherà di proteggerlo.

È davvero sorprendente come la gente sia disposta a sacrificare la propria vita quando avviene un attacco all’innocenza. I bambini non dovrebbero mai essere attaccati. Hanno indubbiamente il loro potere che li protegge, ma non si dovrebbe sprecare la propria energia in qualcosa che è estremamente infausto, molto crudele e davvero orribile.

Se non sapete amare i bambini, non sapete amare niente. Fortunatamente, finora, non ho mai incontrato nessuno che dica di non amare i bambini. Alcuni però potrebbero dire: “Amiamo i fiori”. Perché? Perché amate i fiori? Perché sono innocenti. Perché la bellezza dell’innocenza è presente in loro. Amate la natura. Perché? Perché è innocente. Ma l’innocenza più grande si riscontra tra gli esseri umani che sono sahaja yogi.

È facile essere subdoli, è molto facile essere scaltri. È molto facile essere furbi. Ma per essere saggi, si dovrebbe comprendere la bellezza dell’essere innocenti. Qualcuno potrebbe dire: “Madre, se si è innocenti si può essere sfruttati”. Nessuno può sfruttare una persona innocente. Potrà credere di aver fatto qualcosa, di essere stato molto aggressivo e cose del genere, ma non può.

È come una roccia, è come una roccia che non è sovrastata da nessun oceano di collera o nessun tipo di vendetta. È la roccia che viene sorvegliata e nutrita da Shri Ganesha.

Vi ho detto anche prima che l’innocenza dentro di noi non viene mai distrutta. È davvero sorprendente. Potreste essere dei peccatori, delle persone molto crudeli, potreste essere qualsiasi cosa; ma l’innocenza non viene distrutta, non può andare distrutta. È qualcosa di molto segreto introdotto in noi dal Divino.

Noi giochiamo molto con la nostra innocenza. Pensiamo che sia giusto comportarci come ci pare: “Va bene, in fondo è ciò che voglio, ciò che desidero”. E continuiamo, continuiamo sempre a ridurre il nostro potere o, per meglio dire, a nascondere o a ricoprire il nostro potere dell’innocenza. E pensiamo di aver compiuto una grande impresa nell’aver beffato tutti con la nostra indole scaltra.

Questa indole subdola non può darvi nessuna soddisfazione. Non è autosufficiente.

Quando cercate di ingannare qualcuno, questo inganno agisce su di voi, vi si ritorce contro e distrugge la vostra fede nell’innocenza che è la fede più grande, il più grande aiuto o, dovremmo dire, il più grande potere su questa terra.

Coloro che non rispettano la propria innocenza perché pensano che renda deboli, non hanno visto come funzioni, come agisca il potere dell’innocenza. 

Da ogni parte del mondo arriva una reazione. Ma ritengo che finora gli esseri umani non siano coscienti del potere dell’innocenza.

Essere innocenti è la dote più elevata, ed essa agisce affinché la totale comprensione e il completo funzionamento dell’essere siano raggiunti in modo  meraviglioso.

Osservate ciò che si dice nel mondo, ciò che la gente ricorda, ciò che viene rispettato. Si rispettano gli ideali elevati. Se però guardate al lato sottile di questi nobili ideali di gente di ottimo carattere, di ottima natura, che ha condotto una vita molto, molto bella, tutte queste persone possono essere state danneggiate, possono essere state uccise, ma grazie alla loro innocenza risplendono e risplendono nei secoli.

Potete osservare la vita di tutti i grandi uomini di questo tipo: sono tutti molto semplici, non premeditano nulla. Il loro comportamento è spontaneo, vivono con spontaneità.

Nazioni dopo nazioni possono essere distrutte, ma il potere dell’innocenza non può essere distrutto. Abbiate fede in questo. Dovete avere piena fiducia in voi stessi, e questo ‘voi stessi’ non è nient’altro che l’innocenza.

Potreste dire che le persone innocenti vengono ingannate: nessuno può ingannare l’innocenza, perché è qualcosa di valore davvero eterno.

Potrebbero raggirarvi per il denaro, potrebbero imbrogliarvi per qualcosa, ma ciò che è più eterno è la vostra innocenza. E sarete le persone di maggior successo nella vita quando sarete assolutamente innocenti e vi prenderete cura della vostra innocenza.

Come vi ho detto, l’innocenza non viene mai distrutta. Può essere offuscata dai vostri cattivi pensieri, dalle cattive azioni, potrebbe essere coperta temporaneamente. Ma se riuscite a rimuovere le nuvole dal cielo dell’innocenza, diviene del tutto evidente che avete conquistato il mondo intero.

Possiamo prendere il caso di Cristo. Egli fu crocifisso, insultato, torturato. Ma quelli che lo hanno fatto, dove sono? Chi li conosce? Nessuno ne conosce neppure il nome e neppure se ne preoccupa. Uno solo fu tanto usato e fu tanto tormentato. Malgrado ciò, cos’è accaduto? Che ha ottenuto il rispetto del mondo intero.

Tutto il mondo Lo rispetta. Nessuno dice: “Ma guarda, come è stato crocifisso, cosa ha fatto...”. Niente del genere. Lo rispettano e basta. E cos’è che rispettano? L’essenza, l’essenza dell’innocenza assoluta.

In Sahaja Yoga si afferma che Cristo è stato l’incarnazione dell’innocenza. Egli era l’incarnazione di Shri Ganesha, e questo può essere verificato.

Perciò, quando nelle nostre iniziative pensiamo di poter fare quel che ci pare e non vogliamo neppure ricordare, non vogliamo neppure prendere in considerazione che sia sbagliato farlo, non ci rendiamo conto di ciò che ci aspetta.

Cos’è accaduto anche a Hitler? Pensò di poter distruggere il mondo intero, di poter riuscire ad uccidere tante persone, restando comunque una grandissima personalità. Sono tanto stupidi da non capire chi siano le persone davvero rispettate.

Nei secoli, nella storia, nessuno apprezza Hitler. Egli non capì che se si vuole davvero avere potere sul mondo - e lui voleva avere la fama di un grand’uomo - avrebbe dovuto seguire le grandi personalità. E le persone straordinarie sono quelle innocenti. Il loro potere principale è l’innocenza. Prendetene una qualsiasi (delle personalità innocenti). Non so come spiegare l’azione di questo potere, perché agisce in tantissimi modi.

Potete passare in rassegna tanti eventi storici, e cosa scoprirete? Che una persona innocente, semplice e saggia la ricorderete per tutta la vostra vita.

Quando ero una bambina molto piccola e andavo a scuola, avevo l’abitudine di andare in biblioteca a leggere le vite dei grandi uomini che hanno fatto per noi cose straordinarie; di tanti di loro.

E rimasi impressionata da come alcuni fossero tanto semplici, come bambini. Abramo Lincoln, per esempio, per il quale nutro un grande, un enorme rispetto, era un uomo tormentato anche dalla propria moglie. Lei gli diceva: “Non ti rendi conto, sei molto goffo, non sai come vestirti, non sai come comportarti”. In realtà era molto dura con lui, lo tormentava in continuazione. E alla fine fu pure assassinato.

Così qualcuno potrebbe dire: “Vedi, a che serve essere Abramo Lincoln? Infatti è stato ucciso, non ha avuto successo”. Ma ancora oggi, in tutto il mondo, la gente sa chi era Abramo Lincoln.

Forse non conoscono sua moglie (risate), ma ovunque sanno chi era Abramo Lincoln.

Un uomo goffo, secondo lei, che lo criticava in ogni modo. Però nessuno rispetta lei, nessuno la considera.

Oggi, chi è rispettato è Abramo Lincoln. Perché?

In effetti fu assassinato, fu ucciso, il che dimostra che non ebbe la forza per sopravvivere. Eppure è sopravvissuto nei secoli! Sono passati tanti anni, eppure sopravvive.

Prendete il caso di tutte quelle grandi personalità che erano innocenti e che, per questo motivo, avevano degli ideali. Per loro gli ideali erano più importanti di qualsiasi altra cosa, persino della vita.

Ogni altra cosa non contava nulla. Il senso degli ideali e l’idealismo nascono unicamente dall’innocenza. È lei che vi insegna qual è il vostro ideale, come dovreste vivere, che tipo di vita dovreste condurre.

Non è importante avere una grande autorità, o  posizioni molto importanti come ministri e cose del genere. Tanti ne sono arrivati e sono morti; ci sono state tantissime persone piene di ambizioni e moltissime persone tiranniche, ma dove sono?

Nessuno se ne preoccupa, nessuno vuole saperne. Se appare la loro fotografia chiudono gli occhi: “No, no, non vogliamo vedere quest’uomo!”.

Se però c’è un bambino, un bambino innocente che parla in modo molto innocente, tutto il mondo lo ammira. E quei grandi uomini sono veramente i simboli di questa innocenza. La loro qualità più rilevante era l’innocenza, da cui è derivata la saggezza.

La qualità principale di Ganesha è la saggezza. Egli sapeva cosa fosse il successo, grazie alle sue qualità di innocenza. Talvolta, le persone innocenti neppure sono consapevoli della propria qualità dell’innocenza. È davvero sorprendente come la qualità dell’innocenza risplenda in esseri umani che magari sono molto ordinari, che potrebbero essere molto semplici, che potrebbero sembrare non tanto intelligenti e acuti, che magari non diventeranno bravi diplomatici ma che, comunque sia, sono innocenti. È qui che risiede tutta la gloria degli esseri umani.

Per essere innocenti – (un bambino piange e Shri Mataji dice: “Che succede?”) – per essere innocenti, cosa dovete fare? La gente chiederà: “Madre, cosa dobbiamo fare per essere innocenti?”. Innanzitutto, potete osservare da soli come funziona la vostra mente, che cosa fa, come reagisce.

È questo che si deve esaminare; è quella che io chiamo introspezione. A che tipo di progetti si dedica la vostra mente? Cosa ritiene migliore? In questo processo del pensiero, in questo processo mentale, qual è il modo principale per osservare se stessi?

Per prima cosa dovreste riconoscere il modo in cui reagite a qualcuno. È una reazione innocente o vendicativa?

È facilissimo osservare voi stessi perché ora siete tutti sahaja yogi. Potete valutare da soli qual è la vostra reazione a qualsiasi aggressione o a qualsiasi problema vi capiti. Come reagite? Qual è il vostro comportamento?

Se siete persone davvero potenti, il vostro comportamento è che non ve ne curate.

Capite da soli che è soltanto una sciocchezza ciò che vi stanno facendo, una cosa assolutamente stupida.

E quando gli altri fanno cose stupide, perché dovremmo preoccuparcene? Perché dovremmo sprecare le nostre energie con loro?

Si arriva ad un punto in cui la loro stupidità viene allo scoperto, in modo tale che per tutta la loro vita, e anche dopo, sono trattati con disprezzo. La gente non vuole neppure nominarli, non vuole guardare le loro fotografie, non vuole avere niente a che fare con loro.

A questo punto, in una situazione di questo tipo, ciò che accade è che i furfanti, gli individui non innocenti, che sono contro l’innocenza, iniziano a seguirli perché si sentono più affini a loro. A loro si addice essere aggressivi, astuti ed è così che si forma un nuovo gruppo, che possiamo definire un gruppo satanico.

Ma nemmeno questo gruppo satanico può fare nulla, assolutamente nulla, ad una personalità innocente. C’è uno shloka (strofa) insanscrito: “Nainam chindanti shastrani”: lo Spirito non può essere distrutto da nessuna arma. “Nainam dahati pavaka”: nessun fuoco può bruciarlo. “Na chainam kleyadayntyapo na shoshayati marutah”- marutah è l’aria, anzi, possiamo chiamarlo vento – neanche il vento può spazzarlo via. Esso è al di sopra di tutta la natura che tenti di distruggerlo.

E vi sorprenderà, ma la natura capisce. Vi ho detto che la natura è innocente. Essa comprende e agisce al momento giusto contro chi è aggressivo, contro chi provi a diffamare o a creare problemi ad un innocente. Pertanto dovremmo renderci conto che dobbiamo venerare la nostra innocenza. So che talvolta qualcuno si sente dominato per questo. Talvolta ci si sente tristi, ci si chiede perché si subiscano trattamenti di questo genere da parte degli altri.

Vi vengono in mente cose di ogni tipo. Ma se rispettate la vostra innocenza, sarete sempre felici, sempre gentili, sempre umili.

Occorre dunque stare attenti. Siete voi i distruttori di voi stessi. Siete voi che vi uccidete. Che cosa dite di Hitler?

Hitler distrusse se stesso, chi altro lo ha distrutto? Voglio dire che tutti devono morire, quindi sarebbe morto comunque, ma chi lo ha distrutto per sempre è lui stesso. Quindi, siete voi che uccidete voi stessi; ma potete salvarvi ed essere glorificati, se siete innocenti.

Abbiate fede nel potere dell’innocenza. L’importante è il modo in cui, nella vostra vita, mostrate il potere dell’innocenza, il modo in cui vi comportate gli uni con gli altri. Questo è ciò che io chiamo amore.

Non potete essere compassionevoli se non avete questo atteggiamento nei confronti di voi stessi. Non potete essere gentili. Potreste provare temporaneamente questo sentimento, ma un’indole costantemente compassionevole nasce soltanto dal flusso costante di innocenza attraverso il vostro carattere.

È qualcosa di così trasparente nell’essere umano! E sostiene, vince ogni altra cosa, per non parlare del tempo. Per migliaia di anni la gente non dimenticherà voi sahaja yogi, se dimostrerete il valore e la forza della vostra innocenza.

Mi spiace che il programma di oggi abbia avuto luogo così tardi ma, sapete, ero pronta per venire; però adesso i matrimoni stanno diventando la funzione principale. Si è fatto così tardi perché fino all’ultimo minuto siamo rimasti a decidere i matrimoni. 

Ma vi assicuro che questa è l’ultima volta. La prossima volta lo impediremo. Dovete inviare le vostre domande (di matrimonio) almeno otto giorni prima e, per Ganapatipule, due settimane prima. Diversamente... Ci sono soltanto ventiquattro ore in un giorno e non è possibile aumentarle.

Ora devo farvi un’umile richiesta: se volete che si predisponga il vostro matrimonio, per favore, fate in modo che io possa avere il tempo per occuparmene. Diversamente lascerò che siano altri a decidere.

Se volete si può fare. 

È facile capire che il matrimonio è una cosa molto importante. Potete mettere al mondo bambini innocenti, se vi sposate. Ma se vi comportate in questo modo un po’ irresponsabile... Devo dunque chiedervi di capire il valore del tempo perché, dalla prossima volta, non posso assicurarvi che potremo celebrare i matrimoni se invierete le vostre domande così tardi.

Dovrebbe essere fatto con una settimana di anticipo. Spero che lo capirete. 

Molte grazie.

[1]             L’11 settembre 2001 quattro aerei di linea sono stati dirottati da terroristi e usati come armi contro le Torri Gemelle di New York e il Pentagono. Due aerei si sono schiantati contro le due torri, provocandone il crollo e la morte di migliaia di persone. Un terzo aereo ha colpito il Pentagono, sede del ministero della difesa americano. Un quarto aereo, diretto verso Washington, è caduto in Pennsylvania dopo che i passeggeri hanno tentato di contrastare i dirottatori.