4 iulie 2004
Guru Puja
Campus, Cabella Ligure (Italy)
Guru Puja, Cabella Ligure (Italy), 4 July 2004

Este o mare plăcere pentru Mine, este cea mai mare bucurie să văd atât de mulți Sahaja Yoghini la Guru Puja. Simt o mare satisfacție când Mă gândesc că atât de mulți, atât de mulți dintre voi, au devenit discipoli. Nu M-am așteptat niciodată să am atât de mulți, atât de mulți oameni care să Mă urmeze. Era de așteptat ca voi toți să-Mi urmați mesajul de iubire. Nu trebuie să spun nimic în favoarea iubirii. Iubirea este, cu adevărat, un dar, un dar prin care pur și simplu îi simțim pe ceilalți. Nu este nimic de spus sau de discutat despre ea, nimic. Trebuie doar să simțiți această iubire.

Pentru a simți iubirea, aș spune că trebuie să aveți o inimă. Dar cum să aveți o inimă? Ea nu este creația voastră; ea există în interiorul vostru. Deci este ceva ce v-a fost deja dăruit, o aveți, astfel încât să puteți simți iubirea. Inima vă dă atât de multă bucurie, atât de multă pace! Iubirea are propriile ei calități și una dintre calitățile ei este că iubirea înțelege. Înțelege nu prin cuvinte, nici prin gânduri, ci înțelege în interiorul ei. Poate simți în interiorul ei, lucru foarte important. Acesta este cel mai important lucru de care trebuie să fiți conștienți, că iubirea poate fi doar simțită. Nu puteți vorbi despre ea, n-o puteți mima, ci este în interior și o puteți simți. Și de aceea astăzi vă sărbătoriți Gurul. Este sărbătoarea la care puteți simți iubirea pentru Gurul vostru. Acest sentiment este în interiorul vostru şi doar în interior îl puteţi simţi. Aşa că trebuie să înţelegem că nu este ceva de faţadă, nu este nimic altceva decât sentimentul interior că ştiţi că aveţi iubirea divină. O aveți, pentru că există deja în interiorul vostru. Nimeni nu v-o poate da, nimeni nu o poate vinde, nimeni nu o poate împărţi, ea există pur şi simplu. Şi această iubire trebuie trăită şi împărtăşită. Nu are nimic de-a face cu ceilalţi. Dacă ceilalţi vă iubesc sau nu, nu are nicio importanţă. Acest sentiment este în interiorul vostru, de profunzimea căruia vă bucurați. Este capacitatea de a iubi. Fiecare o are din plin.

Uneori simţiţi că aţi pierdut-o, uneori simţiţi că aţi câştigat-o, dar ea există în interiorul vostru, la fel de mare ca întinderea unei mări. Despre mare nu se poate spune că astăzi este plină iar mâine nu. Este eternă. În acelaşi fel, sursa iubirii voastre este eternă. N-o puteţi măsura, este dificil. Dar este dincolo de manifestările voastre umane şi dovedeşte înţelegerea voastră, înţelegerea voastră cu privire la iubire, care nu are cuvinte, care nu poate explica, dar prin ea însăşi veți ști că: „Am în interiorul meu această calitate de a iubi şi mă bucur de iubire în interior.” Acesta este un dar unic pe care numai foarte puține fiinţe umane îl au. Şi printre animale se pot întâlni unele care au iubire, dar acea iubire nu e profundă, acea iubire nu are nicio semnificație. Poate că are vreun scop, dar nu este umană, aşa că îi lipseşte frumuseţea iubirii umane, îi lipseşte înţelegerea pe care o are iubirea ființelor umane. Nu este uşor să descrii sau să explici iubirea în cuvinte omeneşti. O puteţi doar simţi înăuntrul vostru. De îndată ce începeţi să o simţiţi puteţi înțelege cine este Gurul vostru, care v-a învățat și v-a convins să trăiţi într-un anumit mod. Toate acestea sunt posibile, totul este posibil – posibil din punct de vedere uman, dar a iubi şi a vă bucura de iubire nu este atât de uşor, până când nu sunteți complet cufundați în ea.

Este o mare satisfacție, este adorabil să vezi oamenii iubindu-se unii pe ceilalţi. Şi apoi această iubire se răspândeşte. Iubirea generează iubire. Dacă cineva exprimă iubire aceasta se răspândeşte. Nu este nevoie să spună nimănui, nu este nevoie să o mărturisească, dar iubirea se răspândeşte. Iar asta trebuie să învăţăm: cum să vedem această iubire în ceilalți. Într-un fel, iubim deja cu toţii datorită Sahaja Yoga. Iubim cu toţii şi ne bucurăm de iubire. Se vede pe feţele noastre că iubim, din felul nostru de a fi, din vieţile noastre, se vede că iubim. Ce lucru măreț, care nu este atât de obişnuit şi devine atât de normal, atât de la îndemâna tuturor. Este o foarte mare binecuvântare, că sunteţi fiinţe umane şi că această sursă a iubirii există, şi în plus există și sentimentul de a iubi. Este o situaţie foarte complexă, care nu poate fi explicată în cuvinte; putem doar să o trăim şi ne putem bucura de ea.

Astăzi este ziua în care sărbătorim Guru Puja. Cel mai important Guru pe care îl avem este iubirea. Iubirea Sahaj este gurul din interiorul nostru care ne învaţă, şi care, într-un fel sau altul, ne conduce. Suntem conduşi către acea măreaţă înţelegere, pentru care nu trebuie să mergem la nicio facultate, la nicio şcoală, nu trebuie să avem o educație specială. Este ceva atât de profund în interior, care lucrează şi se manifestă, se manifestă ca o lumină. Putem recunoaște astfel de oameni, deoarece sunt pe deplin iluminaţi. Au lumina, şi prin această lumină văd întreaga lume, care pentru ei este foarte inocentă şi simplă. Desigur, ne iubim copiii, în mod firesc ne iubim părinţii. Iubim unii oameni, dar această iubire este diferită de iubirea despre care vă vorbesc. Iubirea despre care vă vorbesc are niște conexiuni, semnificații, dar această iubire care este... nu poate fi descrisă în cuvinte, trebuie simţită în interior.

La fel, când vorbiţi de Gurul vostru trebuie să aveţi acea iubire în interior. De ce puteţi simţi atât de mult? Este pentru că Gurul vă iubeşte iar voi vă iubiţi Gurul. Este singurul motiv. De ce ar trebui să vă iubiţi Gurul. Nu există niciun motiv pentru asta. Pentru că iubirea este iubire. Și astfel Gurul devine foarte important în viaţă. Există oameni, care-şi iubesc Gurul și sunt foarte profunzi în înţelegerea castă a iubirii lor. Având această măreață oportunitate de a iubi, ne aflăm aici pentru a ne bucura complet unii de ceilalți, din toată inima, de existența acestui ocean de iubire în noi. Trebuie doar să ne cufundăm în ocean. Dacă suntem complet imersați în el, nu vom mai avea nici probleme, nici întrebări, vom avea cu adevărat totul, şi vom putea rezolva orice problemă, fără ceartă, fără întrebări. Asta înseamnă să fii Sahaj. Dacă ați adoptat stilul Sahaj, vă bucurați de această iubire. Vă bucuraţi de voi înşivă şi vă bucuraţi de toţi ceilalţi, pentru că este sahaj. Nu trebuie să faceţi niciun efort, nu trebuie să încercaţi nimic, există în interiorul vostru şi lucrează.

Sentimentul iubirii nu are niciun mod de a se exprima. Pur şi simplu există, nu se poate exprima, pentru că este lipsit de expresie. Trebuie să-l simţiţi în interior, și atunci vă doriți să faceţi atâtea lucruri: vreţi să ajutaţi pe toată lumea, vreţi să vă ajutați pe voi înşivă, vreţi să faceţi bine celorlalţi. Mari conducători ai lumii au făcut lucruri mărețe, pentru că au avut această iubire. N-au avut nimic altceva decât această iubire pe care n-au putut s-o păstreze doar pentru ei, ci au căutat s-o răspândească, iar acum îi numim guru sau maeştrii noştri. Doar această iubire interioară a reuşit să apropie oamenii în această manieră unică. Este un lucru pe care nu-l puteți deţine, nu-l puteţi pretinde, există şi funcționează. Funcţionează automat. Trebuie să ştim că suntem acea iubire. Acea iubire este în interiorul nostru. Trebuie să știm, trebuie să știm pe deplin, că suntem acea iubire. Asta vă va rezolva problemele pentru că vă veţi putea explica totul, comportamentul vostru, toate eșecurile voastre –  puteţi explica orice atunci când ştiţi că sunteţi înzestraţi cu acea iubire. Acesta este gurul: este iubirea din interiorul vostru, care vrea să împartă iubirea cu alţii, care vrea să dea altora iubire. Aceasta este pacea şi bucuria.

Aş putea să vă vorbesc continuu despre iubire, dar să o simţiţi în interiorul vostru este cel mai măreț lucru. Ca apa: dacă vă e sete noi vă putem da apă, dar nu putem bea noi pentru voi! Trebuie voi înșivă să beţi, să-i simţiţi gustul, să simțiți senzația pe care v-o dă apa. Și toate astea sunt strâns legate, sunt inseparabile. Nu cred că subiectul de azi a fost prea subtil pentru voi. Cu toţii aţi atins un anumit nivel de înţelegere a acestei iubiri. Sper că această iubire va creşte şi se va mări în interiorul vostru, al tuturor, și vă veţi bucura de ea.

Dumnezeu să vă binecuvânteze!