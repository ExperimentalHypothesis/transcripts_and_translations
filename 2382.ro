31 decembrie 2001
New Year Puja
Kalwa (India)
New Year's Eve Puja, Kalwe (India), 31 December 2001.

(Prima parte in Hindi)

Astăzi am întârziat și doar puterea iubirii voastre M-a adus aici. Starea de sănătate a Mamei voastre nu este bună, dar dorința este foarte puternică și datorită acestui fapt lucrurile își găsesc rezolvarea. Vreau ca și puterea dorinței voastre să devină puternică. Din acest punct de vedere trebuie să vă gândiți ce ați făcut pentru asta. Ar trebui să vă faceți introspecția și să vedeți cât efort ați depus. Voi meditați... Trebuie să dezvoltați profunzime în meditație. Și trebuie să fiți conștienți că sunteți sfinți și să înțelegeți ce aveți de făcut. Mama v-a transformat în sfinți, deci ce trebuie să faceți voi acum? Trebuie să vă purificați, să fiți într-o stare bună. Fără îndoială, trebuie să vă purificați, dar după ce ați făcut asta, și ați atins absolutul, ce veți face? Chiar și atunci vă limitați să mergeți în colectivitate, să mergeți la programe și atât. Ce ați făcut mai mult decât atât? Ați primit această binecuvântare prin grația Spiritului vostru. Spiritul v-a dat cea de-a doua naștere. Prin urmare, trebuie să vedeți ce faceți în continuare. Progresați cu adevărat sau folosiți Realizarea doar pentru voi și pentru copiii voștri?

Este foarte important, pentru că am văzut că și după ce-și primesc Realizarea, oamenii au defecte. Nu sunt complet puri. Până când nu vă veți strânge împreună cu alții să munciți pentru Sahaja Yoga, nu veți putea afla ce lipsuri și aspecte negative aveți în interior. Oamenii vin aici chiar și pentru a face bani... Sunt mulți care după ce vin la Sahaja Yoga se preocupă să facă bani. Mai târziu sunt demascați fără îndoială și puteți vedea asta, dar ne dau bătăi de cap inutil. Nu ați venit în Sahaja Yoga pentru a face bani. Ați venit pentru a trezi dharma în interiorul vostru. Trebuie să stabilizați dharma în interior. Am auzit că în Bombay au început să se practice multe forme de adharma, care nu existau acum douăzeci și cinci de ani și care sunt promovate în special de filmele din ziua de azi. Aceste filme nu au aproape deloc puritate în ele. N-ar trebui să vedeți deloc astfel de filme. Dacă oamenii nu le-ar viziona, ele nu ar putea fi prezentate, nu ar putea fi difuzate. Voi puteți înțelege că nimănui nu-i plac astfel de filme murdare. Oamenii vor filme la care să poată merge împreună cu familia. Acesta este un aspect. Apoi, există tot felul de cărți vulgare, stupide, cărți oribile, pe care oamenii le citesc în ziua de azi. Știu că voi nu citiți așa ceva, dar chiar și în ziare sunt publicate multe lucruri obscene. Deci voi trebuie să deveniți nirmal (puri). Un lucru des întâlnit este că oamenilor le alunecă privirea tot timpul. Cei ai căror ochi rătăcesc de colo-colo nu pot fi Sahaja Yoghini. Ochii voștri trebuie să fie fermi - este primul semn al unui Sahaja Yoghin. Dacă ochii voștri se mișcă încă de colo-colo, atunci trebuie să fiți conștienți că nu sunteți Sahaja Yoghini.

Al doilea lucru este lăcomia. Dacă încă manifestați lăcomie, atunci nu sunteți Sahaja Yoghini iar această lăcomie va ieși la iveală într-o zi. Mânia este însă primul lucru de care trebuie să scăpați. Shri Krishna a spus că trebuie să renunțați la mânie. Dacă vă mâniați, ar trebui să știți că nu sunteți Sahaja Yoghini. Pe Mine nu M-ați văzut niciodată mânioasă. Toți spun: „Mamă, Dvs. nu vă enervați”. Sunt situații în care oamenii în mod normal își ies din fire dar Eu îmi spun: „La ce bun?”. Nu are rost. Astăzi vă spun însă că trebuie să vă faceți introspecția și să vedeți toate punctele slabe pe care încă le mai aveți. Vă spun același lucru, că trebuie să vă purificați. Trebuie să aveți Nirmal Tattwa în interiorul vostru. Trebuie să scăpați de toate slăbiciunile voastre. Ce rost are să le păstrați în interiorul vostru? Nimeni nu a avut nimic de câștigat din asta. Dimpotrivă, pe mulți, slăbiciunile i-au aruncat în închisoare iar cei care au scăpat sunt complet disprețuiți de oameni.

Vă spun un singur lucru: nu vă uitați la slăbiciunile și greșelile altora. În schimb, observați-vă propriile greșeli, propriile defecte. Încă vă mai mâniați? Încă mai aveți dorință în ochii voștri? Încă mai aveți atracție pentru orice, gândindu-vă mereu să cumpărați, să vă însușiți un lucru sau altul? Este o situație obișnuită, mai ales în America, însă în prezent America este zguduită de un șoc puternic. Oamenii cumpără lucruri ca nebunii... Dar dacă trebuie să cumpărați, cumpărați numai lucruri care sunt făcute manual, care sunt artistice, care sunt creative, în care puteți vedea exprimată creativitatea. Sunt mulți artiști care fac lucruri atât de frumoase, dar pe care nimeni nu le cumpără. Oamenii cumpără numai lucruri inutile. Cumpărând astfel de lucruri nu veți avea nici voi de câștigat, nici cei care creează lucruri frumoase. Ar trebui să vă cumpărați numai lucruri artistice. Toate obiectele din casa voastră ar trebui să fie artistice. Dar în realitate vor fi 50 de feluri de vase în casă, dar niciunul de calitate. Ca Sahaja Yoghini, ar trebui să aveți obiecte făcute de artizani. Voi însă continuați să cumpărați lucruri inutile.

Am văzut că femeile continuă să cumpere sari după sari dar nici măcar unul nu va fi de calitate. Toate au modele neobișnuite și bizare, complet bhootish. Păstrați mai bine două sariuri frumoase, lucrate manual, decât cincizeci de sariuri comune. În țara noastră, încă nu există apreciere pentru artă și creativitate. De câte ori merg la cineva acasă, văd că totul e zugrăvit în culori stranii, complet bhootish, cu decorațiuni neauspicioase. Voi sunteți Sahaja Yoghini și ar trebui să înțelegeți care sunt lucrurile cu adevărat frumoase, să percepeți frumusețea. Numai atunci veți fi capabili să vă înfrumusețați viața, iar persoanele pe care le întâlniți să spună că sunteți persoane extraordinare, că sunteți oameni frumoși. Voi înșivă vă gătiți atât de frumos... la fel ar trebui să vă decorați și locuința și tot ce vă înconjoară. Ăsta e primul semn! Dacă un Sahaja Yoghin merge peste tot arătând ca un bhoot, care este rostul lui? Trebuie să vă îmbrăcați cum se cuvine, să vorbiți frumos, să vă purtați bine cu ceilalți, să vă decorați casa cu lucruri drăguțe... Vă puteți decora casa de asemenea cu flori. Ar trebui să aveți o grădină în jurul casei însemnând că voi, ca Sahaja Yoghini, trebuie să aveți simț estetic.

Sunt atâtea lucruri inutile depozitate în casă, deoarece există bazaruri, iar lumea merge și cumpără lucruri fără sens. Ar trebui să aprindeți focul de Holi cu toate aceste lucruri inutile. Aruncați-le. Plasticul a devenit atât de important în ziua de azi. Dacă trebuie să iau un pahar, va fi din plastic. Mi-am spus că este deja prea mult. Eu nu pot folosi plastic. Există până și sariuri din plastic. Plasticul este folosit atât de mult, încât s-a constatat că afectează sănătatea ființelor umane. Copiii mor din cauza plasticului. Pe cât posibil, voi n-ar trebui să folosiți plastic. Pe cât posibil. Dar acum plasticul a pătruns peste tot. În special în Bombay, este cumplit. Până și seturile de canapele sunt făcute din plastic. Se stă pe plastic, se îmbracă plastic, se merge pe plastic, iar după un timp, chiar și mașinile vor fi din plastic. Deci ar trebui să evitați plasticul. Voi sunteți Sahaja Yoghini. Nu spun să vă îmbrăcați cu o robă și să umblați peste tot așa. Asta nu este Sahaja Yoga. Ar trebui să vă îmbrăcați cum se cuvine, să trăiți cum se cuvine. Nu este nevoie să purtați haine în care să arătați ca un sadhu baba (asceți hinduși). Nu e nevoie de o astfel de artificialitate, dar în același timp nu ar trebui să purtați lucruri neauspicioase. Ar trebui să vă feriți de ele și să vă protejați copiii, ținându-i departe de aceste lucruri.

Un alt aspect pe care l-am văzut în Sahaja Yoga este că toți vor să vin la ei acasă. De ce nu vă întrebați ce ați făcut pentru ca Eu să vin în casa voastră? Sau orice persoană pe care o întâlnesc vrea să vină acasă la Mine. Oriunde merg, ar trebui să îmi permiteți să stau liniștită. Nu ați făcut nimic până acum. Ar trebui să lăsați gândurile de acest fel și să aflați care este statutul vostru. Ce vă doriți voi de fapt? De ce vă doriți un lucru, care creează neplăceri Mamei voastre? De ce să faceți lucruri care...? Spre exemplu, vin de undeva și toți stau în fața Mea. N-ar trebui să faceți asta. Dacă nu dobândiți samadhan (beatitudinea) prin Sahaja Yoga, viața voastră este fără rost. „Oriunde sunt, Mama este cu mine” - acest tip de samadhan ar trebui să existe în interiorul vostru. În această stare vă veți înălța. Tot ceea ce crește în această lume este complet absorbit în samadhan. Dacă nu sunteți în starea de samadhan și dați fuga mereu în fața tuturor, ce veți câștiga din asta? Când sunteți în starea de samadhan, Mama este cu voi oriunde v-ați afla. Când veți gândi astfel, veți fi considerați Sahaja Yoghini. Pentru o persoană care este în starea de samadhan, oriunde M-aș afla, nu este nevoie să vină în fața Mea, să vină pe scenă. Eu știu totul despre fiecare, dar Samadhan este o stare, în a cărei profunzime Mă puteți întâlni iar Eu vă pot recunoaște. Îmi doresc să atingeți cu toții starea de samadhan, în care tot ceea ce faceți vă aduce satisfacție.

Ar trebui să ieșiți în față să răspândiți Sahaja Yoga, să munciți pentru Sahaja Yoga și veți vedea că veți dobândi samadhan. Nu veți mai simți nevoia să veniți să îmi spuneți totul, să veniți în fața Mea. Cel mai adesea, am văzut că cei care sunt tot timpul în fața tuturor sau în fața Mea sunt fie lipsiți de sinceritate, fie necinstiți. Cei care au o inimă curată și se bucură de iubire sunt absorbiți în bucuria iubirii din interiorul lor. Vreau să vă spun că a venit timpul să aveți cât de cât considerație pentru Mine, pentru că voi absorbiți vibrații de la Mine, iar dacă voi nu sunteți în regulă, Eu Mă îmbolnăvesc. Deci trebuie să decideți în mod serios că veți deveni astfel încât Mama să fie fericită că vă vede. Întreaga lume se va schimba odată cu asta. Astăzi M-ați așteptat foarte mult și mulți au plecat, însă recunoașterea există atunci când voi puteți sta complet liniștiți în fața Mea. Înainte, oamenii obișnuiau să vorbească, să strige, să facă gălăgie, dar voi manifestați atâta pace. Este un lucru impresionant pentru Mine.

(A doua parte in engleza)

Le spuneam cum ar trebui să fie un Sahaja Yoghin. Ar trebui să vă simțiți satisfăcuți. În primul rând ar trebui să aveți satisfacție. Încercați să vedeți dacă sunteți sau nu satisfăcuți. Ați primit cel mai înalt lucru pe care l-ați dorit, ați obținut pacea, bucuria și toate binecuvântările Divinului. În ciuda acestui fapt dacă sunteți în continuare nemulțumiți, atunci vreți să faceți întotdeauna ceva care deranjează. Sunt oameni care tot timpul vor să iasă în evidență în fața Mea, să iasă în față, sau să evite Sahaja Yoga. Înainte de toate trebuie să răspândiți Sahaja Yoga. Câți oameni ați adus în Sahaja Yoga? Gândiți-vă la asta! „Suntem Sahaja Yoghini”. Dar ce înseamnă asta? Că sunteți sfinți! În această lume, toți sfinții, care au devenit cu foarte mare dificultate sfinți, trecând prin atâtea torturi, au muncit atât de mult. Un singur sfânt a captat atenția atâtor oameni. Desigur, nu le-a putut da Realizarea, pentru că Eu sunt Cea care v-a învățat cum să o faceți. Dar încercați să vedeți ce faceți voi pentru Sahaja Yoga. Nu este suficient să meditați doar. Pentru ce meditați? Pentru a deveni mai puternici și a putea să-i ajutați pe alții. Avem foarte mare nevoie în această Kali Yuga de oameni care să facă tot ce le stă în putință să-i ajute pe alții.

Dar dimpotrivă, descopăr că Sahaja Yoghinii își doresc cu ardoare doar să Mă întâlnească, să Mă vadă. Am văzut că indienii care vin la Cabella trebuie să Mă întâlnească, să Mă vadă în particular, ca și cum ar avea un drept special asupra Mea. La ce bun? La ce vă folosește să Mă întâlniți? Astea sunt condiționările voastre - presupunând că vine vreun lider, vreun ministru, toți se vor duce și vor încerca să-i capteze atenția, pentru a-l întâlni și a încerca să îi vorbească, toți în afară de Sahaja Yoghini. Trebuie să aveți respect de sine, respect de sine, prin care să vă cunoașteți demnitatea, să știți cum ar trebui să fiți. Există Sahaja Yoghini excelenți, foarte buni, care sunt persoane satisfăcute. Eu știu cine sunt. Așa trebuie să fiți, altfel nu vă puteți bucura de Sahaja Yoga; sunteți la fel ca ceilalți oameni care se pierd în activități fără sens. Astăzi a fost un adevărat test, pentru că nu am putut veni mai devreme. Știți cum este traficul în zilele noastre. Pur și simplu nu am putut ajunge; și totuși M-ați așteptat. Asta îmi dă o mare satisfacție, îmi arată că Mă iubiți cu adevărat, că sunteți cu adevărat Sahaja Yoghini. Dacă Mă iubiți cu adevărat, trebuie să-i iubiți și pe ceilalți, care nu sunt Sahaja Yoghini și să încercați să le dați Realizarea. Pentru că știți că sunt la o vârstă înaintată și nu mai pot continua mult timp. Acum nu mai merg în multe țări, dar Sahaja Yoga ia repede amploare, deși nu merg acolo. Cum de ia amploare? Pentru că Sahaja Yoghinii din acele țări își înțeleg responsabilitatea. Ar trebui să vă cunoașteți responsabilitatea - care nu este doar față de voi înșivă, ci și față de tot restul lumii. Trebuie să faceți ceva în acest sens.

Faceți totul pentru a ajunge la oameni, pentru a-i întâlni. Am mai spus și înainte că am văzut oameni care merg la guru oribili și care vorbesc fără oprire despre gurul lor, lăudându-l. Vorbesc despre el oricărei persoane pe care o întâlnesc. Nu și Sahaja Yoghinii! Nu știu, poate vor să păstreze Realizarea doar pentru ei și cred că vorbind cuiva despre ea o vor pierde. Dacă nu răspândiți Sahaja Yoga, ce folos că v-ați primit Realizarea? Munca Mea e irosită pe astfel de oameni, care sunt atât de orientați către ei înșiși, dorind ceva doar pentru ei.

Spre exemplu, atât de multe fete au vrut să se căsătorească. Sunt de patru-cinci ori mai multe decât toți băieții la un loc. Dar dacă nu se căsătoresc, se simt nefericite din cauza asta. Nu contează! Acum sunteți conectați cu Dumnezeu! Căsătoria nu este întotdeauna o mare binecuvântare, vă spun Eu, nu este. Din contră, vă poate crea restricții, vă poate crea probleme, Deci nu vă întristați din cauza asta. Ar trebui să vă întristați când nu puteți da altora Realizarea. „La câți oameni am dat Realizarea?” Întrebați-vă asta. Tot timpul, la fel ca oamenii obișnuiți, vă gândiți numai la căsătorie, una, alta. Nu vă va ajuta. Sunteți persoane speciale. Ce aveți voi special? Ce faceți în legătură cu asta? Îmi pare rău că acum, la sfârșitul timpului petrecut în acest loc măreț, Ganapatipule, trebuie să vă spun asta. Însă uneori trebuie să vi se spună aceste lucruri. Știu că sunteți cu toții Sahaja Yoghini foarte buni și ați ajuns atât de departe. Dar dorința Mea este ca toți să deveniți ca niște lumini și să începeți să răspândiți Sahaja Yoga. În unele țări chiar s-a întâmplat, funcționează, iar oamenii se simt atât de responsabili. Sunt uimită de modul în care răspândesc Sahaja Yoga. Acum, trebuie să vă adresez aceeași rugăminte. Vă rog, analizați-vă pe voi înșivă, faceți-vă introspecția. Ce ați făcut? Ce ați realizat în Sahaja Yoga? Veți avea o mare satisfacție numai atunci când veți munci din greu pentru răspândirea Sahaja Yogăi.

Mulți oameni cred că Mă mulțumesc stând lângă Mine. În niciun caz. Asta nu demonstrează recunoaștere. Nu ar trebui să faceți niciodată asta. Dimpotrivă, când veți crește cu adevărat, voi ști asta cu siguranță. Astăzi nu ar fi trebuit să vă spun toate astea, pentru că este Anul Nou. Dar în ziua de Anul Nou trebuie luate numai decizii bune - este o tradiție a ființelor umane. Deci astăzi trebuie să luați o decizie. „Ce facem noi pentru Sahaja Yoga? Ce dăm noi pentru Sahaja Yoga? Împărtășim noi realizările noastre cu ceilalți? Ați dobândit cel mai mare Adevăr. Nimeni nu l-a primit până acum. Oamenii au trudit atât de mult dar nu au putut da Realizarea până acum. E uimitor, însă doar voi puteți da Realizarea. Kabir nu a putut da Realizarea nimănui. Gyanadeva nu a putut da Realizarea nimănui. Au fost mari sfinți cu un înalt sistem de valori și o înțelegere profundă. Oamenii cântă poemele pe care le-au scris și atât. Însă ei nu au putut da Realizarea Sinelui; voi puteți. Având această putere, dacă nu dați Realizarea, la ce folosește faptul că v-a fost dată? Deci mesajul pentru această zi a Anului Nou este că anul viitor trebuie să dați Realizarea multor oameni. La câți oameni ați dat Realizarea? Este cel mai important lucru. Aflați răspunsul la această întrebare. Ce ați făcut tot anul? Nu știu cum să țin cont de asta, dar țineți cont voi înșivă: „Ce am făcut noi în toți acești ani? Ce am realizat?”

Nu-Mi faceți o favoare venind la Puja Mea, și nici făcând ceva pentru Puja. Cea mai măreață Puja pentru Mine e să dați Realizarea ființelor umane. Iar dacă vă puteți înălța și puteți răspândi Sahaja Yoga repede vă voi fi foarte, foarte recunoscătoare. Eu am muncit din greu, am muncit cu adevărat din greu. Mi-am dedicat trupul, mintea, sănătatea, totul pentru salvarea oamenilor. Și vă rog, ca tot în această seară să realizați că ceea ce spune Mama este foarte important și prețios. Trebuie să vă înălțați și să dați Realizarea oamenilor. Este neobișnuit și Mă surprinde faptul că cei care sunt suflete realizate se poartă astfel.

Toate binecuvântările Mele pentru noul an. Un An Nou fericit pentru voi toți.

Anul viitor ar trebui să fie plin de Sahaja Yoghini care muncesc pentru Sahaja Yoga și care au atins un nivel înalt.

Dumnezeu să vă binecuvânteze!