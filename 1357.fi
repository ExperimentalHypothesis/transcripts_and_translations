Shri Ganesha Puja, Riffelberg (Switzerland), 2 September 1984.

Iloni ei tunne rajoja, kun olemme saapuneet palvomaan tätä pyhää vuorta, jolle olemme antaneet nimeksi Ganaraj.

Joskus sanat eivät riitä kertomaan ilon tulvasta. Tulen luoksenne Äidin symbolina, mutta Äidin ensimmäiseksi pojaksi luotiin Shri Ganesha. Ja kun sitten Äiti Maa oli luotu äitiyden symboliksi, Hän loi tähän universumiin monta Shri Ganeshaa. Avaruudessa Marsiksi kutsuttu tähti on Ganesh, Shri Ganesha. Kaikki nämä symbolit on luotu teille sahaja-joogeille, jotta tunnistaisitte ne; näiden symbolien tunnistaminen on helpompaa, jos on oivaltanut sielu. Meillä on ollut menneisyydessä monia suuria oivaltaneita sieluja, hyvin korkealuokkaisia, ja he tunnistivat, saivat selville Shri Ganeshan symbolit jo kauan sitten. Intia on koko Äiti Maa pienessä mittakaavassa. Niinpä Maharashtran kolmiossa on kahdeksan Ganeshaa, jotka antavat värähtelyjä, ja Maharashtran suuret pyhimykset tunnistivat ne. Ja kuten olette nähneet, näiden suurten pyhimysten armosta erityisesti Maharashtrassa on syntynyt ihmisiä, joille 'shraddha' (usko) on korkein tunteiden ja ajatusten ilmaisumuoto. Tämän ylevän mielen näkemyksen vuoksi aina, kun he näkevät jotain ylevää, heidän ajatuksensa menevät Jumalaan.

Kiitos tämän osavaltion pyhimysten ihmisillä on tällainen herkkyys ja suuntautuneisuus. Valitettavasti lännessä, jossa shraddha on jotain hyvin pinnallista, kaikki tällainen vie ihmisiä johonkin hyvin alhaiseen, hyvin likaiseen, saastaiseen ja epäpyhään. Sen sijaan, että ihmiset antautuisivat Ylevyydelle ja nauttisivat Ylevyyden ihanuudesta, he hakeutuvatkin aistillisuuteen, joka on lihallista. Mutta ihmiset, jotka elävät yksinkertaista elämää kylissä, luonnon keskellä, ovat oivaltaneet tämän pyhän vuoren tärkeyden. Tuhansia, miljoonia vuosia sitten Äiti Maa alkoi synnyttää Ganeshaansa. Aluksi oli valtava meri, jossa Himalaja sijaitsi. Vähitellen Himalaja alkoi tulla esiin merestä sileänä kuin Shiva-linga, mikä ilmentää eläinkuntaa, koska eläinten aivot ovat sileät, tällä tavalla. Mutta kun Himalaja alkoi nousta merestä, Äiti Maata työnnettiin sivuilta, ja Äiti Maa alkoi tavallaan muodostaa poimuja sariinsa. Kun tämä liike alkoi, sari muodosti värähtelyaaltoja niin, että tietyissä kohdissa se nousi korkeaksi huipuksi ja tuli Shri Ganeshan näköiseksi. Aluksi se oli muodoltaan sileä, samanlainen kuin... Mutta myöhemmin muodostui yhä enemmän poimuja, kun ihmisaivoihin alkoi muodostua ego.

Kaikki maa-aines työntyi ylös, ja mukaan tuli uutta maa-ainesta niin, että siitä muodosti vuoren huippu, se työntyi ylös. Superego työntyi ylös ja saavutti lakipisteensä. Tämä on yhtenevä ihmisaivojen kehittymisen kanssa, koska koko maailmankaikkeus on edustettuna myös meidän kehossamme. Äiti Maan keskiakseli edustaa selkäydintä. Tämän tapahtuessa Himalajalla kaikkiin vuoriin kohdistui suuri paine, ja niistä oli syntymässä Shri Ganesh, ja ne saivat lopullisen muotonsa, ja näin vuorenhuippu oli syntynyt. Eli Äiti Maa loi Gaurin muodossa kaikki nämä Ganeshat. Näiden vuorijonojen toisessa päässä on aina korkein vuori, koska siihen on kohdistunut eniten painetta. Mont Blancin täytyy olla korkeammalla kuin tämä vuori. Katsokaas, kun paine kohdistui siihen, Himalaja nousi ylös tiettyyn korkeuteen, ja sitten värähtelyaallot muodostivat Ganeshan tietylle korkeudelle, ei liian ylös. Niinpä se työntyi enemmän oikealle puolelle: ego nousi ylös, kuten Mont Blanc, esimerkiksi.

Ja toiselle laidalle muodostui toinen Ganesha, toiseen päähän lähelle Darjeelingia. [Shri Mataji, ilmentääkö Mont Blanc myös Shri Ganeshaa?] Ei, se ilmentää egoa. [Egoa, niin, sehän sijaitsee Ranskassa.] Shri Ganesha tuli esiin myös Darjeelingissa, ja siellä sillä on samanlainen punainen väri. Olen nähnyt samanlaisen Shri Ganesha -muodostuman Delfoissa, jonka sanotaan olevan Äiti Maan Nabhi. Myös silloin, kun Shri Shivan 'linga' (symboli) syntyy, Hänen kanssaan syntyy aina myös Shri Ganesha, kuten Ambarnathissa, jossa vesipisara osuu tiettyyn kohtaan ja synnyttää 'lingan'. Sen lisäksi toisessa kohdassa putoaa toinen pisara ja muodostaa Shri Ganeshan, aivan kasvojen näköisen. Meri on Isänne, ja Äiti Maa on Äitinne, mutta kun Äiti Maasta muodostuu vuori, Häntä kutsutaankin Isäksi. Syy on siinä, että Äiti sellaisessa korkeudessa saa Isän päänsä päälle lumen tai veden muodossa.

Tällä tavalla Äidistä tulee Isä, ja Hän pystyy toimimaan täysin sekä Isänä että Äitinä. Siinä tilassa Gauri, Vuorten Tytär, synnytti Shri Ganeshan ilman Isän apua, neitseellisesti. Lumi on täydellisen puhdasta ja se peittää Äiti Maan ja muodostaa viattomuuden. Kaikki saasta ja lika valuu mereen, jonka aurinko puhdistaa, ja se on myös Shri Ganesha, ja kulkee kukkuloiden ja vuorien huipuille suojaamaan niitä. Tämä on jumalallista ekologiaa. Mutta Ganeshan on hyvin vaikeaa olla maassa, joka ei kunnioita sitä. Sillä ei ole kunnioituksen tajua. Se on aina pyrkinyt kiipeämään yli hyvin egoistisin tavoittein, jotka ovat ala-arvoisia ja ulkoisia. Kun näkee tällaisia vuoria, silloin hyvälle ihmiselle pitäisi syntyä ajatus: "Oi Luojani, näen Sinut tässä ylevässä muodossasi. Kuinka pääsisin eroon tietämättömyydestäni?

Kuinka pystyisin kiipeämään yli ylimielisyyteni vuoren, että uskallan katsoa sinua?" Egoistiselle mielelle vuori on iloa silmille, iloa, joka ei ole oikeaa iloa, vaan eräänlaista katselemisen tuottamaa mielihyvää. Se haastaa heidän egoaan, ja he haluavat kiivetä vuorelle: "Olemme korkeammalla kuin Sinä!" Himalaja on ollut olemassa Intiassa tuhansia vuosia; kukaan ei ole koskaan ajatellut kiivetä sille. Kun englantilaiset tulivat, he olivat ensimmäisiä, jotka kiipesivät sinne. Sitten ranskalaiset, portugalilaiset, espanjalaiset ja muut tekivät niin, ja intialaiset katsoivat ihmeissään: "Mitä he oikein tekevät? Miksi he haluavat kiivetä vuorille? On parempi katsoa niitä etäältä ja ihailla niitä, kuin kiivetä niiden päälle kuolemaan." Egoistinen mieli voi mennä vielä pidemmälle, ja Sveitsissä näin on tapahtunut, kun ihmiset menevät hiihtämään vuorille ja laskemaan rinteitä alas. Alas he menevät joka tapauksessa ja katkaisevat jalkansa.

Sanoin eräälle sahaja-joogille, joka halusi tänne laskettelemaan, että "Älä mene, Sahaja Yoga ei hyväksy sellaista", ja hän palasi jalat katkenneena. Joka tapauksessa pelit ovat myös sellaisia, että ne vain tyydyttävät egoa. Voin ymmärtää, että pienet lapset laskevat kelkalla mäkeä, mutta että isot miehet tekevät sellaista tuntikausia, eikö heillä ole mitään muuta tekemistä? Tämä osoittaa, että heillä ei ole minkäänlaista kypsyyttä, he ovat edelleen typeriä lapsia leikkimässä lumella. [Kaikkien hiihtäjien bhuutit ovat ympärillämme, Shri Mataji puhuu varmasti meille kaikille.] Kaiken tällaisen jälkeen pyhistä paikoista tulee kuin hautausmaita. Kuvitelkaa, sen sijaan, että laittaisitte kukkia Shri Ganeshan päälle laitattekin Hänen päälleen kuolleita ruumiita. Ja kun hiihdätte, pistätte kovilla piikeillä Shri Ganeshan kehoa. Totta se on. Ihmisillä ei ole kykyä kunnioittaa.

Ehkä emme kunnioita itseämme, emme ole riittävän kypsiä. Ensimmäinen asia pitäisi olla se, että ihminen laittaa kätensä yhteen Shri Ganeshalle ja vain näkee asioita ympärillään. Vain näin pitäisi kaikkien sahaja-joogien tehdä. Tällaiseen kunnioitukseen tarvitaan kehittynyttä viattomuutta; jos ei ole viaton, ei pysty kunnioittamaan. Viattomuudessa ei ajattele olevansa kaikkia muita viisaampi ja saa kaikki muut näyttämään typeriltä, ei myöskään naura toisille eikä tee pilaa heistä, ei myöskään pelaa peliä eikä väheksy ihmisiä. Mutta olen nähnyt kuinka Sahaja Yogaan tulon jälkeenkin – mikä kaikkein pahinta – jotkut ihmiset alkavat pelaamaan peliä Sahaja Yogaan tulon jälkeen. He juoruilevat ja sanovat kaikenlaista väärää, jota en ole koskaan sanonut. Kuulen kaikenmoisia asioita, ja olen ihmeissäni kuinka sahaja-joogit voivat laittaa alulle kaikenlaisia juoruja. Käyttäytyisikö Ganesha tällä tavalla Äitiä kohtaan? Ajattelette olevanne suuria ja sanotte, että Äiti sanoi niin, ja näin ja näin tapahtui.

Ego on viattomuuden vastainen, ja siksi ihmiset puhuvat tällaisia tyhmyyksiä, jota en voi ymmärtää, se on niin likaista, en vain pysty ymmärtämään. Oli eräs nainen, jota kukaan ei halunnut vaimokseen, ja oli vain yksi mies, joka hyväksyi hänet, ja niin saatiin aikaan avioliitto. Tämä nainen tai ehkä joku hänen kaltaisensa oli levittänyt juttua, että hän oli mitä kaunein nainen, ja että kaikki halusivat hänet vaimokseen, kaikki nostivat kätensä ylös. En ole koskaan pyytänyt ihmisiä nostamaan kättään ylös. Ei se mene näin ollenkaan. Kun kuulin tästä, olin kauhuissani – eihän kukaan halunnut häntä vaimokseen. On kaikenlaisia asioita, jotka tulevat menneisyydestänne, ja teidän täytyy pyrkiä eroon niistä, muuten ette pääse nousemaan korkealle. Ihminen, joka ei ole viaton, ei voi palvoa Shri Ganeshaa. Oikeassa kädessään Hän pitelee 'parashaa', tiedätte varmaan, kauhistuttavaa asetta, jolla Hän yhdellä iskulla leikkaa päänne irti, se on kuin giljotiini. Ne, jotka eivät ole viattomia, jotka pelaavat peliä, yrittävät temppuilla, juoruilevat, harrastavat likaisia asioita, Hän eliminoi heidät.

Viattomuus on hyvin ehdoton asia. Sen suhteen ei voi tehdä kompromissia, minkä näkee Kristuksen elämässä. Kärsällään Hän viskoo ihmisiä oikealle ja vasemmalle ja heittää heidät ulos. Hän katselee hetken aikaa, ja jos ihmiset pysyvät kypsymättöminä, heidät heitetään ulos Sahaja Yogasta. Kenenkään ei pidä luulla, että oivalluksen saatuaan voi olla Sahaja Yogassa, jos ei noudata viattomuutta. Viattomuuden kautta tulee täydellinen vilpittömyys, ja Ganesha on tuomari, joka heittää ulos reuna-alueelta, ja silloin sinkoutuu ulos Sahaja Yogasta. Ja kun joutuu ulos Sahaja Yogasta, alkaa vaipua yhä alemmas ja alemmas, ja saa kauheita Muladhara-chakraan liittyviä sairauksia. Ne, joita Hän on iskenyt, ovat pahimpia; jos olette tulleet lähelle Häntä, olkaa varovaisia. Kohdatkaa itsenne, nähkää itsenne, huomatkaa itsenne! Toinen asia, jonka sain kuulla, että jotkut ihmiset luulevat olevansa suuria sahaja-joogeja, mutta eivät saa aikaan Sahaja Yogalle muuta kuin päänsärkyä.

Jos joku järkevä sahaja-joogi alkaa puhua toiselle sahaja-joogille jotakin järkevää, tämä nostaa ylös oikean Vishuddhi-sormensa ja hieroo sitä voimakkaasti näyttääkseen hänelle: "Puhut, koska oikeassa Vishuddhissasi on vikaa." Tosi ovelaa. Teidän ei pidä pelata mitään peliä, koska vahingoitatte sillä itseänne. Sanon sen nyt teille. Niiden, jotka luulevat voivansa kikkailla asialla, tulee tietää, että se kikka osuukin omaan nilkkaan. Kuin langenneet enkelit te pääsette nousemaan korkeammalle, tai vaivutte syvemmälle liejuun. Yrittäkää olla rehellisiä itsellenne. Jos jollakin kansalla on ollut jotain ongelmia, jos he tekevät tai ovat joskus aikaisemmin tehneet jotain syntiä, sen ei enää tarvitse vaikuttaa teihin. Jos maanne on toiminut kierosti, teidän täytyy toimia viattomasti. Jos sukunne on harrastanut viekkautta, teidän täytyy olla viattomia.

Jos sukunne on roistomainen, silloin teidän täytyy olla äärimmäisen neuvokas. Jos sukunne on romanttista, teidän täytyy olla äärimmäisen puhtaita. Teidän täytyy olla vastakohtia synneille, joista saamme kärsiä. Jos olette valo pimeydessä, teidän täytyy olla säteileviä, ei tummia, ja teidän pitää antaa valoa pimeydelle eikä vetää pimeyttä yllenne. Jos todella tunnette, että maanne menneisyys on ollut sellaista ja tällaista, teidän on hyvä tutkia sitä ja ymmärtää, että teidän pitää olla täysin erilainen. Jotkut rakastavat mukavuutta, heidän täytyy päästä eroon siitä. Jotkut rakastavat nautintoja, heidän täytyy päästä eroon siitä. Joitakin viehättävät naiset ja miehet ja juominen ja muu sellainen, niistä pitää luopua ja päästä eroon kokonaan! Meillä on syvälle juurtuneita syntejä kuten viekkaus, aggressiivisuus, kierous, ja kaikkea tätä täytyy tutkia ja ymmärtää, että se, mitä meidän pitää tehdä oman maamme hyväksi, on, että meidän pitää aluksi päästä siitä täysin eroon, kuin lootus mudasta. Jos maanne on rasistinen, silloin teistä täytyy tulla täydellisesti sellainen, joka sulautuu.

Tällä tavalla teidän täytyy toimia päinvastaisella tavalla, jotta nousisitte muita korkeammalle ja voisitte ohjata heitä paremmin. Voin kertoa, että Shiva sietää paljon kaikenlaista typeryyttä, koska Hän haluaa antaa anteeksi ihmisille, ja Vishnu-periaate pyrkii leikkimään ihmisten kanssa, rankaisemaan heitä tai tappamaan heidät. Mutta Ganesha Tattwa ei tee minkäänlaisia kompromisseja, ja kun se muuttuu Ekadesha Rudraksi, ja kun Kristus saapuu siinä muodossa, silloin ei kompromissit auta, ei Mataji, ei itku, ei vastaväitteet, ei mitkään; Shri Ganesha itse heittää ihmiset helvettiin. Joten varokaa sitä! Tänään, Shri Ganeshan edessä, teidän on vannottava vala: "Millainen tahansa on maani menneisyys, minusta tulee sen vastakohta". Esimerkiksi, intialaiset eivät ole kovin hyviä raha-asioissa; he saattavat hoitaa raha-asioitaan todella huonosti, ja joskus he saattavat aiheuttaa ongelmia raha-asioissa. On siis tiedettävä, että meidän täytyy olla äärimmäisen tarkkoja kaikissa raha-asioissa. Ei riitä, että vain käyttäytyy viattomasti, vaan täytyy pikemminkin osoittaa se, että ihmiset tietävät, että olette viattomia! Kun kysyin vävyltäni, joka on hyvin rehellinen mies, että olisiko tämä rehellisyyttä, hän vastasi: "Tämä voi näyttää rehellisyydeltä ulospäin, mutta se ei ole rehellisyyden hengen mukaista." Tällä tavalla teidän täytyy olla rehellisiä, sen hengen mukaisia, ja rehellisyyden henki on viattomuus.

Vilpittömyyden henki on viattomuus. Kauneuden ja loistokkuuden henki on viattomuus, ja viattomuus antaa teille täydellisen kiintymättömyyden. Kun kumarramme tällaiselle viattomuuden symbolille, meidän on tiedettävä, mitä olemme tehneet itsellemme. Millainen tahansa menneisyys teillä on ollut, nouskaa ylös siitä! Olkaa vastakohtia sille, mikä on ollut huonosti ennen! Olkaa vahvasti vastaan kaikkea, mitä olitte ennen pimeydessä! Se on merkki luonteestanne ja vahvuudestanne, ja se osoittaa maailmalle, että Henkenne, joka on valaistunut sisällänne, on antanut teille vahvuuden ja uuden ulottuvuuden. Toinen vala, joka meidän pitää vannoa Shri Ganeshan edessä, on: "Olen rehellinen itselleni. En petä itseäni kenenkään vuoksi." Kolmas hieno asia Shri Ganeshassa on se, että Hänelle ei ole olemassa muuta Jumalaa kuin Hänen Äitinsä.

Tiedätte kaikki ne tarinat Shri Ganeshasta, kuinka Hän jumaloi Äitiään, sillä Hän tietää, että Hänen Äitinsä on Voima; ja että Hän on teidän viisautenne lähde, Hän on viisauden ruumiillistuma, ja Hänen suurin viisautensa on: "On parempi palvoa Äitiä kuin ketään muuta, koska Äiti on Voima." Ganeshan mukaan, jos haluaa mennä Isän puheille, on mentävä Äidin kautta, ja toisekseen, Isä on vain Todistaja. Hän saa kaiken turvallisuuden, kaikki voimansa, kaiken kauneutensa ja viattomuutensa Äidiltään. Kolmantena valana teidän pitää vannoa: "Meidän Äitimme on niin voimallinen, miksi siis pelkäisimme mitään? Jos Äiti antaa meille viisauden, miksi yrittäisimme etsiä sitä mistään muualta?" Näytän joskus hyvin viattomalta, mutta Minun viattomuuteni taitaa olla täydellistä älykkyyttä, ja sen vuoksi ihmisiltä vie aikaa hyväksyä se. Mutta sellaiset kuin Shri Ganesh, joka on viisain kaikista, tietää, miten se tapahtuu. Meidän pitää tänään vielä vannoa vala, että: "Kunnioitamme sydämistämme jokaista sahaja-joogia, koska heidät on tehty Shri Ganeshan kaltaiseksi. Emme pilkkaa heitä, emme naura heille, niin kauan kuin he ovat Sahaja Yogassa, meidän pitää kunnioittaa heitä." Mutta heidät saatetaan heittää ulos, he saattavat joutua lähtemään.

Mutta ennen mitään tällaista älkää laittako egoanne toisiin ihmisiin. Älkää luulko, että ymmärrätte kaiken. Älkää luulko, että tiedätte kaiken. Kunnioittakaa jokaista ihmistä, ei siksi, mitä hän on lukenut tai oppinut, vaan siksi, että hän on suuri sielu. Tunnen, että koko läntinen maailma kärsii vain yhdestä sairaudesta, että he eivät osaa kunnioittaa ketään. Se, mikä ei sovi heidän mielelleen, sitä he eivät koskaan hyväksy eivätkä kunnioita. Egollaan he haluavat tuomita jokaisen ja arvostella jokaista. Pyrkikää eroon sellaisesta ja sanokaa itsellenne: "Minä en tiedä mitään. Olin täysi typerys egoineni." Nöyrtykää sydämissänne, avatkaa sydämenne ja rakastakaa toisianne.

Kunnioitus ja rakkaus ovat ne kaksi asiaa, jotka teidän pitää luvata Shri Ganeshalle. Jos ette pysty siihen, teidän ylösnousemuksestanne tulee hyvin vaikeaa. Jumala siunatkoon teitä!