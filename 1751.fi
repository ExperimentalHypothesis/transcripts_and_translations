30 elokuun 1992
Ganesha Puja
Campus, Cabella Ligure (Italy)
Shri Ganesha Puja. Cabella (Italy), 30 August 1992.

Viimeksi pyysitte Minulta 'gurupadaa', ja teidän pitää tietää, että Gurun sisin olemus on Shri Ganesha, viattomuus.

Tunnette varmasti tarinan todella omistautuneesta vaimosta, uskollisesta vaimosta, 'satista'. Hänen nimensä oli Anasuya, ja hän oli niin hurskas ja omistautunut, että kerrotaan kaikkien jumalien vaimojen, Brahman, Vishnun ja Maheshan vaimojen tulleen hyvin kateellisiksi. Niinpä he kertoivat miehilleen: "Teidän on mentävä testaamaan häntä, onko hän todella siveä vai ei." Niin he kaikki laskeutuivat maan päälle 'sadhuina', (kerjäläinen), pukeutuneina kuin 'sanyasit' (askeetikko). Vaimo halusi palvella heitä, antaa heille jotain. He sanoivat: "Ei, me haluamme ruokaa." Vaimo vastasi: "Hyvä on, käykää istumaan." Hän valmisti heille ruokaa. Niin he sanoivat: "Ei, me emme syö, jollet riisu kaikkia vaatteitasi. Syömme vain, jos riisut kaikki vaatteesi."

Vaimo sanoi: "Todellako?" "Kyllä." Niin vaimo muutti heidät kolmeksi aivan pieneksi lapseksi, ja riisui sitten itsensä alastomaksi, koska viattomuus ei ymmärrä mitään sellaisesta. Sitten hän yhdisti heidät, heidän kolme viattomuuttaan yhdistettiin, ja siitä syntyi 'gurupada'. Tällä tavalla Adi Guru luotiin. Jos haluatte 'gurupadanne', ensimmäinen ehto on, että teidän on oltava viattomia. "Viaton" on hyvin epämääräinen termi, ja on vaikeaa todella ymmärtää mitä viattomuus on. Mikä on viattomuuden luonne? Sen voimme oppia Shri Ganeshan viattomuudesta. Ensiksikin Hän on täynnä viisautta, ja Hän laittaa meihin viisauden.

On hienoa, että nykyaikana on kehitetty genetiikka, perinnöllisyystiede, ja geenit määräävät meidän käyttäytymisemme ja rotumme. Hän laittaa meihin geenit. Hän valikoi ja laittaa meihin geenimme, ja kun Hän laittaa meihin viisauden, silloin olemme viisaita. Viisauden geeni on varmasti olemassa, joka monelta ihmisryhmältä puuttuu, kuten selvästi näemme. Ihmisillä ei ole viisautta. He tekevät asioita ilman viisautta. He tekevät asioita omaksi tuhokseen tuhoten yhteiskuntansa. He voivat kutsua itseään korkeimmaksi yhteiskunnaksi ja roduksi, tai mitä tahansa - itsensä voi 'brändätä' millä tahansa; mutta heidän käyttäytymisestään näkee, että heillä ei ole minkäänlaista viisautta. Hän laittaa viisauden meihin. Joiltakin ihmisiltä, jotka eivät ole vielä kehittyneitä - tietyt ihmisryhmät eivät ole vielä kehittyneet sille tasolle - puuttuu tällainen viisaus.

Sen lisäksi tämä viisaus antaa meille vapauden tunteen. Pidämme itsemme erossa kaikenlaisista päihteistä, kaikenlaisista huonoista tavoista. Emme halua katsella alastomuutta. Sellaisesta ei voi koskaan tulla viisaiden ihmisten elämäntapa. Emme koskaan antaudu avioliiton ulkopuolisiin tyhmyyksiin. Vain sen, mikä on täydellisesti keskellä ja dharmista, me hyväksymme. Voimme siis nähdä, että meihin istutettu viisauden siemen tekee meistä automaattisesti dharmisia, kun kasvamme. Olemme automaattisesti dharmisia. Emme tapa toisia ihmisiä, emme hyökkää heitä vastaan, emme kiduta toisia ihmisiä. Emme valtaa kenenkään toisen maata tai kotia, tai ota itsellemme toisen omaisuutta tai tavaroita.

Tällainen viisaus tulee Shri Ganeshan kautta. Lyhyesti sanottuna, Hän tekee teistä täysin valmiita Itseoivallukseen. Viime kädessä Hän pitää meistä huolta 'nirvanamme', oivalluksemme hetkellä, koska Hän pysäyttää kaiken muun eritystoiminnan silloin, kun nousette uudelle, korkeammalle tasolle. Olette nähneet, että voin istua täällä 9-10 tuntia. Kerran istuin yhteen menoon 18 tuntia, enkä käynyt edes naistenhuoneessa. Koska Hän pysäyttää kaiken aktiivisuuden - silloinkin, kun Kundaliini nousee, muu toiminta pysähtyy. Tämä viisaus on sisäistä, ja kun Kundaliini nousee, Hän ilmenee meissä - tarkoitan, että Hän tekee meistä lapsen kaltaisia. Tätä Kristus tarkoitti sanoessaan, että teidän pitää olla lasten kaltaisia, jos haluatte päästä Jumalan Valtakuntaan. Teistä tulee lapsia, sillä hetkellä teistä tulee lapsia. Ja Kundaliinin noustessa tämä viisaus tulee aivoihinne, koska Hän itse istuu Kundaliinin päällä.

Hän on Kundaliinissa oleva voima. Hän antaa viisauden aivoihin. Kun saatte tämän viisauden, jätätte pois kaikki huonot tapanne, kaikki väärät kiintymyksenne, kaiken epädharmisuuden, kaikki jää pois. Hän muuttaa teidän geeninne. Kaikkien sahaja-joogien geenit tulevat samoiksi, melkein samoiksi, ja muiden ihmisten geenit ovat erilaiset. Ehkä intialaiset ovat lähempänä tätä, koska tavallisesti intialaiset ovat hyvin viisaita. He eivät ... tarkoitan, jos katsotaan rotujen paremmuutta viisauden näkökulmasta, intialaiset ovat hyvin viisaita. He eivät milloinkaan tee mitään typerää. Olen nähnyt, että länsimaiset lapset tullessaan Intiaan - he tulivat tänne kouluun, ja tekivät itselleen kaikenlaista vahingollista - kukaan ei ymmärtänyt sitä. Kerran he hyppäsivät likaiseen lammikkoon ja sairastuivat malariaan.

Sitten he karkasivat koulusta, tulivat ulos, kulkivat tietä pitkin ja menivät kauppoihin. Siksi piti rakentaa portti. Kun portti rakennettiin, sanomalehdessä arvosteltiin sitä; siinäkään ei ollut mitään järkeä, joka koulussahan on portti. Ihmiset tekevät tällaista typerää, koska heiltä puuttuu viisaus. Lapsi, jolla on viisautta, on äärimmäisen varovainen, hän ymmärtää elämänsä tärkeyden. Hän kunnioittaa vanhempiaan, hän kunnioittaa kaikkea - automaattisesti, heille ei tarvitse kertoa sitä. He tietävät automaattisesti, mitä dharma on, sitä ei tarvitse selittää. Tämä viisaus, tämä suurenmoinen Ganesha-jumaluus, otti muotonsa Jeesuksena Kristuksena. Te kaikki hyväksyitte Hänet Herrana, joka myös on totta. Mutta koska Ganeshan periaate ei ollut kovin kehittynyt länsimaalaisissa ihmisissä, he alkoivat tehdä tyhmyyksiä.

Pornografia ja kaikenlainen kiinnostus alastomiin naisiin osoittaa, että heissä ei ole viisautta, heissä ei ole Ganeshaa. Vaikka he seuraavat Kristusta, kirkossa käynti on vain pinnallisuutta. En tiedä, onko kirkossakaan mitään Ganeshaa, heissä ei ole Ganeshaa. Kun katsoo heidän elämäntapojaan, ei voi sanoa, että heillä olisi minkäänlaista tunnetta pyhyydestä ja suotuisuudesta. Kun saa viisauden, ymmärtää heti mitä on pyhyys ja suotuisuus. Ennen sitä puhutellaan "pyhäksi isäksi", ja pyhä isä tekee kaikenlaista, mikä voi vahingoittaa yhteisöä; hän voi ottaa rahaa, lahjuksia, valmistaa pommeja, kulkea naisissa, mitä tahansa - kuinka sellainen isä voi olla pyhä? Viisaudella on hyvin tärkeä merkitys, ja meidän pitää pyytää Ganeshaa tekemään meistä lapsen kaltaisia. Pohjimmiltaan lapset ovat viisaita, mutta eivät kaikki. Kysymys on siitä, että niissä lapsissa, joissa Shri Ganesha on aktivoitunut, ja joihin Hän on laittanut viisauden geenin, ovat viisaita. Tämä on yksi tärkeimmistä asioista, jota meidän on mietittävä: onko se viisasta, onko se järkevää?

Sen ei tarvitse olla loogista - jos uskoo johonkin loogisesti, voi joutua harhaan, koska siinä ei ole sisäistä vahvuutta. Mutta jos se tulee sisältä, ei tee mitään typerää mistään hinnasta. Tiedätte itse, että kaikki sahaja-joogit ovat nyt hyvin erilaisia: he käyttäytyvät eri tavalla, he seisovat eri tavalla, he puhuvat ja ajattelevat eri tavalla - kaikki on erilaista. Yhtäkkiä he ovat muuttuneet tällaisiksi. Ettekä voi ymmärtää, miten olette muuttuneet tällaisiksi? Ihmiset joivat, polttivat, käyttivät huumeita, kaikenlaista. Miten he ovat yhtäkkiä muuttuneet? Koska Shri Ganesha on laittanut teihin viisauden. On hyvin mielenkiintoista tarkastella Hänen luonnettaan. Hän on lapsi, ja Hän on kokonaan omistautunut Äidilleen.

Hän ei tunne ketään muuta jumalaa - vain täydellinen omistautuminen. Olemmeko me sellaisia? Joskus huomaan, että joiltakin sahaja-joogeilta puuttuu vilpittömyys ja lojaalisuus. Joskus kauhistun, kun laita-alueilla olevat joogit ovat tällaisia; se tarkoittaa, että heidän on vielä kasvettava. Ihmiset, jotka ovat tehneet työtä kanssani; olen aina yrittänyt maksaa heille riittävästi. Ei ole tarvetta maksaa, koska olen kuitenkin tehnyt niin paljon rakentaakseni teidän kehoanne, miksi Minun pitäisi maksaa teille? Mutta maksan aina ylenpalttisesti, pidän huolta heistä, annan heille ... Minun lojaalisuuttani ja rakkauttani ei voi kiistää. Mutta joskus huomaan heidän olevan hyvin itsekkäitä, todella itsekkäitä. He tekevät työn puolitiehen ja häipyvät, joskus heidän omat ongelmansa ovat paljon tärkeämpiä. Tai sitten he vain yrittävät keksiä verukkeita.

Monet sahaja-joogit ovat tällaisia. He eivät ole vilpittömiä. Sahaja Yoga on antanut heille niin paljon. Meidän pitää koko ajan selvittää, olemmeko vilpittömiä Sahaja Yogalle? Mitä teemme Sahaja Yogan hyväksi? Mitä olemme saavuttaneet ja mitä teemme? Mutta heistä tuleekin taakka Sahaja Yogalle. Ganesha ei koskaan ole taakkana Äidilleen. Esimerkiksi, joku sairastuu. Hyvä on, Sahaja Yoga voi auttaa - ehkä hän parantuu, tai sitten ei.

Jos he eivät parane, silloin he saattavat sanoa: "Katsokaa nyt, en parantunut. Minä lähden pois Sahaja Yogasta." Silloin on sanottava: "Ole hyvä ja lähde." Pienimmästäkin asiasta reagoidaan ymmärtämättä mikä on tärkeää. Sitten he ovat rasitteena, esimerkiksi kun joku menee naimisiin ja tulee sitten luokseni: "En pidä tästä vaimosta." Tehkää mitä haluatte. Vaimo on riesana, samoin mies. Kaikenlaista riesaa tulee esiin: "Mieheni ei tee Sahaja Yogaa, mitä minun pitäisi tehdä?" Ratkaiskaa ongelma miehenne kanssa. Ratkaiskaa ongelma lastenne kanssa.

Teillä on voima tehdä se; olkaa kärsivällisiä, hoitakaa asia kuntoon. He tuovat meille kaikenlaisia ongelmia. Vain sahaja-joogit voivat vahingoittaa Sahaja Yogaa, voitteko uskoa? Kukaan muu ei voi vahingoittaa. Jos sahaja-joogit eivät käyttäydy huonosti, ei kukaan voi koskea Sahaja Yogaan. Meillä on monia tällaisia tapauksia. Vaikka he ovat nähneet valokuviani, he ovat nähneet ihmekuvia, he ovat saaneet oivalluksen, he ovat saaneet kaiken, heitä on autettu niin monta kertaa. Mutta yhtäkkiä: "Haluan lähteä Sahaja Yogasta." "Hyvä on," sanon, "niiden, jotka haluavat lähteä, pitää lähteä välittömästi." Taivaassa on enää vain vähän tilaa, eikä siellä ole tilaa tällaisille epäkypsille ihmisille.

Jos he haluavat lähteä, heidän pitää lähteä. Teidän on pidettävä Ganeshaa ihanteenanne. Ei pidä sanoa: "Minä palvon Ganeshaa." Niinhän te palvoitte Kristusta, palvoitte sitä, palvoitte tätä... Mutta oleellista on se, mitä olette saaneet sisällenne. Onko Shri Ganesha sisällänne? Seuraatteko Shri Ganeshaa samalla antaumuksella, omistautumisella? Teidät on tehty Shri Ganeshan mallin mukaan. Shri Ganesha syntyi neitseellisestä hedelmöityksestä. Te olette syntyneet samalla tavalla. Kundaliininne nostettiin, saitte oivalluksen ja synnyitte toisen kerran, ja nyt olette sahaja-joogeja.

Kaikki tämä on tapahtunut teille ilman isän mukana oloa. Jos en olisi kertonut, että teillä on Isä, ette olisi koskaan saaneet tietää. Esimerkiksi, toiset gurut eivät halua antaa kunniaa kenellekään muulle. Tämä on siis todella tapahtunut teille, olette syntyneet samalla tavalla kuin Shri Ganesh. Tietysti teillä täytyi olla jotain, muuten en olisi pystynyt siihen - se on myös totta. Jos vaikka kundaliini olisi puuttunut, mitä olisin voinut tehdä? Jos ei puuttunut, mutta olisi ollut pahasti viallinen; jos ei viallinen, niin jos jotkut chakrat olisivat olleet pahasti vaurioituneet. Tekin olitte valmiita saamaan oivalluksenne, etsitte sitä aidosti, teillä oli puhdas halu tulla sahaja-joogeiksi, epäilemättä. Silti, kun kasvu alkaa, teidän on oltava tarkkoina, teidän on katsottava kuinka vilpittömiä olette, kuinka omistautuneita haluatte olla. Meillä on ihmisiä, joiden piti mennä kiinnittämään julisteita jonnekin - ei nyt, siitä on jo aikaa - niin he laskuttivat Minulta kahvistakin.

Sanoin: "Hyvä on." Luojan kiitos he eivät polttaneet, muuten he olisivat laskuttaneet Minua siitäkin! Siltä tasolta olemme muuttuneet jo paljon, ja joistakin heistä on tullut täydellisiä sahaja-joogeja. Mutta meillä on vieläkin ihmisiä reuna-alueilla, ja he hermostuvat pienimmästäkin. Eilen oli myrsky - sen täytyi tulla. Ettekö tiedä, kun Jeesus kuljetti veneellä opetuslapsiaan, nousi kova myrsky, ja Hän tyynnytti sen. Kun eilen aloitte laulaa lauluja, vasta silloin myrsky tyyntyi, vain osoittaakseen kuinka vahva voima näissä lauluissa on. Jos tällaista ei tapahtuisi, miten voisitte tietää, että näissä lauluissa on voimaa? Ajattelette, että laulatte vain jotain lauluja. Ei, niissä on voima, ne ovat mantroja, nämä ovat kaikki valaistuneita lauluja. Ja niin myrsky laantui.

Ihmiset kysyivät: "Pitäisikö meidän sanoa mantroja?" Sanoin: "Ei tarvita mantroja." En sanonut, mitä teidän pitäisi tehdä. Yhtäkkiä he keksivät alkaa laulaa, ja se tepsi. Jos joka kerta Minun täytyy kertoa teille, niin milloin alatte käyttää voimianne? Kaikenlaisia sattumuksia tulee eteen, ja nyt se oli Shri Ganeshan erityinen jekku. Hän on teidän todellinen tuomarinne. Tiedätte varmasti, koska olette käyneet Sikstuksen kappelissa, ja Hän seisoo siellä ja liikuttaa teitä oikealle ja vasemmalle. Teitä myös testataan. Sahaja Yogassa ovi on avoinna edessänne.

Mutta takana on isompi ovi, josta ihmiset heitetään ulos. Eikä tuomio tule niinkään Minun kauttani, vaan Ganeshan. Hän tuomitsee teitä, ja sitten te lennätte ulos. Sitten on takaisin tulo hyvin vaikeaa. Vaikka tulisittekin takaisin, epäilette itseänne, ja muutkin ovat epäluuloisia teitä kohtaan. Teidän on ymmärrettävä, että tämä on tuomion hetki. Havainnoikaa itseänne, selvittäkää: "Olenko minä viisas? Jos teen näin, teenkö viisaasti? Onko viisasta tehdä näin? Onko sahaja-joogina hyvä tehdä näin?

Pitääkö minun tehdä näin vai ei?" Joka tilanteessa pitäisi katsoa. Tiedätte, että en halua teiltä rahaa, enkä halua lahjoja - olen sanonut sen sata kertaa, mutta ihmiset eivät kuuntele. Nyt he ovat alkaneet sanoa: "Äiti, jos Sinä lopetat lahjojen antamisen, mekin lopetamme." Minä sanoin: "Lopettakaa te ensin, sitten Minäkin lopetan." Mutta kaikista erimielisyyksistä huolimatta on yksi asia varmaa: teissä on rakkautta, ja te haluatte ilmaista sitä. Mutta tämä rakkaus ei ole kiintynyttä; se on kiintymätöntä rakkautta, joka virtaa ja laajenee, ottaa hoitaakseen kaiken. On ihmisiä, jotka jatkuvasti arvostelevat muita sahaja-joogeja - olen nähnyt sen, se on hyvin yleistä. Se on merkki hyvin alhaisella tasolla olevasta sahaja-joogista, koska hän ei näe mitään vikaa itsessään. Hän arvostelee muita, mutta näkeekö hän omia vikojaan?

On toisenlaisia sahaja-joogeja, jotka eivät ymmärrä olevansa 'ganoja'. He ovat kuin ganoja, ja kuvitelkaa kuinka nopeita ganat ovat. Ganesha luo nämä 'ganat', ja ne ovat aluksi rintalastassa, ja sieltä ne siirtyvät kaikkialle kehoon. Heti, kun tämä keski-Sydän, Äidin paikka, alkaa hieman värähdellä, ne ovat valmiina. Meidän täytyy siis olla valppaina. On hyvin tärkeää, että olemme valppaita. Noin kahteentoista ikävuoteen saakka nämä ’ganat’ pysyvät rintalastassanne, ja sitten ne menevät kaikkialle kehoon, koska ovat jo riittävän kypsiä. Ne pysyvät siellä kunnes ovat täysin kypsiä taistelemaan vihollisia vastaan. Ne tietävät millaisia vihollisia niillä on, ne tietävät kaiken: miten pitää taistella, millaista vastarintaa ne kohtaavat. Ne valikoivat keskuudestaan, kuka taistelee ketäkin vastaan, kuka tekee mitäkin.

Ne eivät vain istu koko ajan Äidin talossa. Meidän on siis mentävä ihmisten luo. Meidän on mentävä Viratan kehoon. Meidän on lähdettävä liikkeelle, meidän kaikkien on lähdettävä; ilman pelkoa meidän on taisteltava vihollista vastaan. Ei pidä jäädä kotiin itkemään kuin vauva, olette nyt kaikki aikuisia. Buddhan tulevasta elämästä on kirjoitettu, että Hänestä tulee Matreya, eli Hänessä on kolme Äitiä, 'Ma treya'. Mutta myös, että Hän menee ihmisten keskelle, Hän menee kaikkialle ja muuttaa ihmiset. Kun pyysitte 'gurupadaa', ette tienneet olevanne pulassa. Guru ei istu kotona. Hänen on mentävä ulos ja tavattava kaikenlaisia ihmisiä, kerrottava heille Sahaja Yogasta; hänen ei pidä pelätä.

Teidän on elettävä yhteiskunnassa, ei tarvita mitään erityisyhteisöä, missä laulamme 'bhajaneja' ja muuta sellaista - se aika on nyt ohi. Siis, tietysti me laulamme aina bhajaneja, ei se sitä tarkoita. Mutta teidän on noustava korkeammalle. Teidän ei pidä keskittyä vain omiin ongelmiinne, jotka on nyt ratkaistu, ei vain Sahaja Yogan ongelmat, vaan myös joogien; joten teidän on lähdettävä liikkeelle, tavattava muita ihmisiä ja kerrottava heille Sahaja Yogasta. Paras tapa on kantaa rintamerkkiä, silloin ihmiset kysyvät: "Kuka hän on?" - silloin voitte puhua heille, ystävillenne, yhteisöllenne. Teidän ei tarvitse luopua mistään, ei mistään. Olette kiintymättömiä, menette vain ja näette, mikä on väärin. Niin kuin eilen näimme kaikenlaisia esityksiä, myös diskotanssia. Teidän pitää mennä diskoihin ja jakaa ihmisille esitteitä, ja kysyä: "Mitä te teette, oletteko hulluja?"

Tai voitte esittää vielä rajumpaa diskotanssia, jolloin he kysyvät: "Mikä näitä vaivaa?" Silloin vastaatte: "Matkimme teitä." Se saa heidät rauhoittumaan. Jos vaikka joku nainen polttaa tupakkaa ja elehtii tällä tavalla - menkää hänen eteensä elehtimään samalla tavalla. Hän lopettaa heti. Matkiminen on siis yksi tapa näyttää heille mitä he ovat - toinen on kirjoittaminen. Teidän pitää kirjoittaa. On tärkeää kirjoittaa ja vastata kysymyksiin. Minulla on yksi oikein hyvä artikkeli mukanani, ja englantilaisten sahaja-joogien pitää ottaa se ja vastata tälle herralle. Se on hyvin tärkeä artikkeli.

Se on huoneessani, annan sen teille. Teidän pitää tietää, mitä ympärillänne tapahtuu - mitä tapahtuu Bosniassa, mitä tapahtuu Italiassa, mitä tapahtuu täällä. Teidän pitää lukea sanomalehtiä. Voitte myös katsoa televisiota, kun nyt olette kypsyneitä. Jos muuten katsotte televisiota, tulette yhtä hulluiksi kuin muutkin televisiota katsovat. Mitä siis hyödyttää television katselu? Mutta jos katsotte televisiota kiintymättöminä, ymmärrätte välittömästi mihin asiaan teidän kannattaa tarttua. Muuten istutte vain sisällä peiton alla: "Äiti, Äiti, Äiti, ...". Ei se niin toimi. Ganesha antaa voimia 'ganoille' ja ne taistelevat.

Siksi Häntä kutsutaan Ganapatiksi. Jos haluatte kutsua Minua Ganapatiksi, silloin teidän on oltava kuin 'ganat', jotka lähtevät liikkeelle ja hoitavat asiat. On niin paljon tapoja ja niksejä, joita voidaan käyttää ihmisiin ja tuoda heidät Sahaja Yogaan. Ja kaikkialla oleva Voima on kanssanne. Teidän ei pidä vältellä heitä. Esimerkiksi, teidän maidenne lait ovat niin kamalia, jotkut niistä ovat niin kamalia, aivan omituisia. Teidän pitää kirjoittaa niistä. Ne eivät ole kohtuullisia; monissa laeistanne ei ole mitään järkeä, ne palvelevat rahan valtaa - esimerkiksi Ranskassa on kummallisia lakeja. Ihmiset eivät noudata lakia, he eivät usko siihen. Ei ole moraalia, ei ole lakeja.

Kirjoittakaa heille. Menkää tapaamaan lehdistöväkeä, kertokaa heille siitä. Yrittäkää nyt pitää puolianne. Jos ette tee sitä, kukaan ei tule Sahaja Yogaan. Saatatte saada todella hienoja ihmisiä mukaan tällä tavalla. Voitte kutsua muutamia ihmisiä, voitte mennä käymään heidän luonaan. Olen nähnyt, että muut gurut toimivat tällä tavalla. He kirjoittavat hienoja kirjeitä kaikille isoille kihoille heti, kun pääsevät sisään jonkun kotiin. He yrittävät päästä haastatteluihin, menevät tapaamaan ja puhumaan heille. He järjestävät tavallaan - eräänlaisia keskustelutilaisuuksia, tai jonkinlainen asiantuntijaraati menee tapaamaan heitä.

He toimivat tällä tasolla. Sitten he näyttävät heille kirjoja. "Katsokaa, tämä on tällainen juttu, miksi ette tekin tulisi mukaan? Emme halua mitään rahaa," ja kaikenlaista tällaista. Tällä tavalla voi saada paljon ihmisiä mukaan. Mutta teidän on kutsuttava heidät, koska muuten he eivät tule luoksenne. Teidän täytyy siis esittää kutsu ja kertoa heille, "Haluamme tavata teitä. Tämä on tärkeää." Sadasta ainakin kaksikymmentä vastaa. He haluavat tavata teitä.

Teidän pitää kertoa: "Olemme saaneet selville tällaisia asioita." Kun nyt olette Ganeshan 'ganoja', teidän on hoidettava tämä erityistehtävä, eli, ymmärrettävä, että olette nyt tarpeeksi kypsiä, ja voitte mennä ihmisten luo. Jos tulee vastoinkäymisiä: "Äiti, menin sinne ja siellä tapahtui sellaista ja tällaista." Se ei haittaa. Ei teitä ristiinnaulita, ei teitä murhata. Ja tiedättehän, että Minä suojelen teitä kaiken aikaa. Jos haluatte, voitte katsoa valokuvaa, joka meillä on, - se on hänellä - voitte nähdä täydellisen suojan. Se seuraa teitä, olette nähneet valon päidenne päällä. Olette merkittyjä ihmisiä, ja te istutte jo Jumalan Valtakunnassa. Miksi teidän pitäisi pelätä?

Miksi ette menisi tapaamaan ihmisiä? Olen myös sanonut, että tehkää musiikkia. Pidin tavasta, jolla ihmiset lauloivat eilisessä esityksessä. Mitä tahansa he lauloivatkin, se ei ehkä ollut pop musiikkia, mutta se oli selkeää. Viestin pitää olla selkeä - sen voi laulaa vaikka popmusiikin tyylillä - mutta viestin pitää olla selkeä, eikä ... - en koskaan saa selvää mistä popmusiikissa lauletaan. Jokaisen sanan pitää olla selkeä. Voimme kaikki lähteä liikkeelle ja saada todellista julkisuutta, mutta siihen tarvitaan ihmisiä, jotka ovat todella riittävän kypsiä. Muuten pienimmästäkin syystä he hermostuvat ja alkavat riidellä - ei onnistu. Ihmisille ei pidä myöskään sanoa: "Olet älyllinen, et pysty ymmärtämään." Sanokaa: "Tämän voi ymmärtää myös älyllisesti, me kyllä selitämme."

Valmistautukaa hyvin. Voidaan järjestää myös seminaareja tai oppitunteja, joissa keskustellaan näistä asioista. Pujissa voi olla jonkinlainen - aamupäivät ovat aina vapaita - jonkinlainen seminaari tai keskustelu, tai aivoriiheksikin sitä kutsutaan. Ja siellä voidaan keskustella asioista, miten voidaan edetä, mitä voidaan tehdä. Nyt on tullut aika. Nyt kaikenlaiset valmistelut ovat ohi, olette valmiita. Nyt teidän on lähdettävä liikkeelle ja kerrottava ihmisille. Tiedättekö, mitä nämä Brahmakumarin oppilaat kertovat ihmisille: "Tuomiopäivä on koittanut. Nyt teidät kaikki tuomitaan," - aivan avoimesti - "ja kun nyt annatte meille rahanne, pelastutte." Nyt teidän pitää sanoa: "Tämä on viimeinen tuomio.

Ottakaa oivalluksenne, muuten teidät tuomitaan." Jos ette ota oivallustanne, jos ette nouse ylös, ette pääse eroon geneettisistä ongelmistanne. Geneettiset ongelmat voidaan ratkaista vain, jos otatte oivalluksen. Teidän pitää kertoa toisillenne: "Unohtakaa henkilökohtaiset ongelmanne." "Äiti, vaimollani ei ole lasta." Sillä ei ole merkitystä. Maailmassa on niin paljon lapsia, että teette hyvän työn, jos ette hanki lapsia. Ja jos haluatte lapsen, voitte adoptoida. Ja sitten: "Lapseni on sellainen, lapseni on tällainen, ..." En ole koskaan nähnyt tällaista kiintymystä lapsiin. Ennen naimisiin menoa, jos ihmisillä on lapsia, he kohtelevat heitä paremmin.

Mutta kun he menevät naimisiin, he tappavat lapsiaan. Niin monet tappavat lapsiaan, kohtelevat huonosti, tekevät kaikenlaista. Mutta heti, kun heistä tulee sahaja-joogeja, he käyttäytyvät täysin päinvastaisesti, he liimautuvat kiinni lapsiinsa. Kaikkeen pitäisi pystyä suhtautumaan kiintymättömyydellä, ei kiintymyksiä. Vain silloin olette vapaita. Mutta se ei tarkoita sitä, että ette hoitaisi velvollisuuksianne, ette pitäisi huolta. Teidän on annettava rakkauttanne kaikille, huolehdittava jokaisesta, mutta teidän ei pidä kiintyä. Olen nähnyt ihmisten kiintyvät toisiin sahaja-joogeihinkin. Eräs sahaja-joogi käyttäytyi huonosti ja lähti pois Sahaja Yogasta, ja kymmenen sahaja-joogia lähti hänen mukaansa. He eivät olleet kiintyneet Minuun, vaan tuohon typerään sahaja-joogiin.

Hän meni Nepaliin, opetteli jotain 'avidyaa', tuli takaisin, ja ihmiset lähtivät hänen mukaansa. Tuo osoittaa, että ette ole kehittäneet luonnettanne. Miten kukaan edes kehtaa pyytää teitä lähtemään Sahaja Yogasta! Jos olette kypsiä ja vastuuntuntoisia, sanotte: "Minun on tehtävä työtä Sahaja Yogalle. Se on minulle tärkeintä." Teidän on tiedettävä, että vaikka näytättekin tavallisilta ihmisiltä, niin Jumala on valinnut teidät. Jos kukaan teistä ei tekisi työtä Sahaja Yogalle, ketä siitä syytetään? Tämä pitäisi ymmärtää kaikissa elämän asioissa. En pyydä teiltä koskaan rahaa tai muuta, en halua teiltä mitään; tiedätte varmasti kuinka paljon rahaa käytän kaikkeen. Mutta kun jossain tarvitaan rahaa, teidän kaikkien on autettava myös rahallisesti.

Ihmiset tuhlasivat ennen rahojaan, vaikkapa kilpa-ajoihin, tai kävivät jossain pubissa. Kaikki tämä raha on nyt säästynyt, teidän ei tarvitse käydä missään pubeissa. Jos rahaa tarvitaan, teidän pitää antaa. Toinen asia on se, että ihmiset kyselevät, miksi se maksaa niin paljon, miksi sitä, miksi tätä? Sahaja Yogassa kaikki tulot ja menot kirjataan, mikään ei ole salaista - mihin rahat menevät, mihin sitä käytetään. Miten esimerkiksi tämä teltta on hankittu? Entä tämä maa? Miten Daglio on hankittu? Kukaan ei tule ajatelleeksi, mistä Äiti saa rahat kaikkeen tähän? En Minä tarvitse näin suurta linnaa.

Mihin tarvitsisin? Olen jo ostanut toisen talon Lontoosta omilla varoillani. Olette jo käyttäneet paljon rahaa Shudy Campiin. Se ei tuota takaisin mitään. Minä en tarvitse Sahaja Yogaa, vaan te. Ja jos alatte säästellä siinäkin, sitten en tiedä mitä sanoisin. Se ei tarkoita, niin kuin kirkko sanoo, että teidän pitää antaa rahaa, vaan se tarkoittaa omistautumista. Jos olette omistautuneita, silloin ajattelette itse, että tämä on meidän vastuullamme. Mutta sanottekin: "Ahaa, tarvitaanko rahaa? Vai niin."

Nyt pitäisi rakentaa koulu. Kuka on rakentanut Vashin? Kuka on rakentanut Ganapatipulen? Kuka on rakentanut sen suuren ashramin Delhiin? Kuka on tähän mennessä lahjoittanut rahaa Sahaja Yogalle? Olette kaikki menestyneet elämässä, teillä kaikilla on riittävästi rahaa, mutta mitä te teette? Eli, tässä suhteessa teidän on katsottava, että teette parhaanne Sahaja Yogan hyväksi. Vielä yksi asia on teidän luovuutenne. Sahaja Yogan kautta on tullut monia hienoja taiteilijoita. Jos he antavat jonkun lahjan, he antavat jotain todella pientä, kaikkein halvinta.

Kaikkein kalleimmat he pitävät itsellään ja myyvät ne. Jos he voisivat antaa edes pienen sellaisen esineen, voisimme myydä sen Sahaja Yogan hyväksi. Mutta he antavat jotain hyvin halpaa, jota ei voi käyttää, ja se tuo vain lisää tavaraa varastoihini. Jos he antaisivat jotain järkevää, se voitaisiin myydä. Muusikot, jotka menevät ulkomaille, voivat lahjoittaa esiintymisistään, joista voi tulla rahaa. Ja tämä raha voidaan käyttää, jos on tarvetta. Tiedättekö, pyysin kerran keräämään rahaa projektiin Intiassa yhden vuoden ajan - se oli Sahasrara Pujassa. Ja kuulkaa, saimme kokoon vain viisi tuhatta puntaa, ja olin niin nolona, että rahat ovat vieläkin siellä pankissa. Miten voi lähettää Intiaan vain viisi tuhatta? Mitä he ajattelisivat?

Koulukin on siellä teitä varten, teidän lapsianne varten, ei intialaisia lapsia varten. Mutta silti intialaiset maksavat rakentamisen - tai Minä maksan. Meidän pitää siis ymmärtää, että jos kulutamme rahaa johonkin, voimme käyttää hieman rahaa myös Sahaja Yogan hyödyksi. Meillä pitää olla rahaa toimintaamme varten. Muuten yritämme säästää ruoassa ja sellaisessa, mutta se on hyvin pientä; mutta tulemme silti toimeen. Jokainen guru kerää ensin rahat ovella, ja vasta sitten pääsee pujaan - ulkopuolella, ja melko sievoisen summan. Minä en tarvitse rahaa. Puja-maksutkin menevät hopeaan, koska pujassa ei voi käyttää muoviesineitä. Jotta ymmärtäisitte tämän, teissä pitää olla suotuisuutta, pyhyyttä. Kutsutte Minua "Pyhäksi Äidiksi", mutta oletteko kunnioittavia?

Tiedättekö mikä Minä olen? Ganesha tiesi. Kerran Hänen Isänsä sanoi: "Kumpi ensimmäisenä kiertää Äiti Maan ympäri, saa minulta palkinnon." Toisella veljeksistä, Kartikeyalla, oli hieno 'vahana', kulkuneuvo - riikinkukko, kun taas Ganeshalla oli pieni hiiri, eikä Hän pystynyt kilpailemaan veljensä kanssa. Niinpä Hän ajatteli: "Kuka voisi olla Äitiäni suurempi? Hän on kaikkein suurin. Ei edes Äiti Maa eikä kukaan ole suurempi. Hän pystyy luomaan monta tällaista Äiti Maata." Niin Hän kiersi Äitinsä ympäri ja sai palkinnon. Mutta Kartikeya vain lenteli edelleen.

Juuri tällä tavalla suotuisuus pitää ymmärtää. Epäilemättä, olen Mahamaya, joten se ei ole helppoa. Ette koskaan tule täysin ymmärtämään Minua - eikä ole tarkoituskaan, koska silloin ette istuisi täällä, vaan juoksisitte karkuun. Siitä huolimatta: yrittäkää ymmärtää. Niin kuin Ganesha ymmärsi Äitinsä, teidänkin pitää ymmärtää. Tämä ulottuvuus on aika vaikea, mutta yrittäkää silti: edessänne istuu Voima. Se miten käyttäydymme, puhumme, teemme päätöksiä ja teemme asioita, on kaikki väärin. Jos tämä ei mene aivoihinne, se tarkoittaa, että Kundaliini ei ole vielä päässyt sinne. Ihmiset eivät pysty nostamaan edes yhtä kundaliinia. Eräskin taiteilijatar tuli ja sanoi: "Miten se voisi olla mahdollista?

En ole tehnyt mitään. En ole mikään pyhimys. Miten minä olisin voinut saada oivalluksen?" Näin hän kertoi Minulle: "Äiti, miten se voisi onnistua?" Mutta olette kaikki saaneet oivalluksen, aivan varmasti, kukaan teistä ei epäile sitä. Eikä se vain tapahdu Minun kauttani, vaan nyt tekin pystytte siihen. Kuka muu on henkisyyden historian aikana pystynyt samaan? Pidän itselläni sellaista imagoa, lasken leikkiä, pilailen, olen aivan kuin tavallinen äiti. Mutta se ei anna teille mitään vapauksia. Jotkut ovat kirjoittaneet Minulle hyvin töykeitä kirjeitä.

Minun on sanottava: olkaa varovaisia, ette voi kirjoittaa Minulle epäkohteliaasti - varokaa. Kun sitten kärsitte, sanotte: "Äiti, tapahtui sellaista, tapahtui tällaista." Teidän ei pidä kirjoittaa Minulle töykeitä kirjeitä. Luen ne ja tietysti annan anteeksi, koska olette tietämättömiä. Mutta teidän on tiedettävä ja ymmärrettävä, Kenelle kirjoitatte ja mitä kirjoitatte. On nähtävä myös tämä puoli, että Shri Ganeshalla on kädessään myös 'parasha'. Hän on yksi kaikkein tiukimmista jumaluuksista. Muut saattavat epäröidä hieman, mutta Hän ei siedä ollenkaan. Siksi Kristus sanoi: "Itseäni vastaan siedän mitä tahansa, mutta en mitään Pyhää Henkeä vastaan." Hän on varoittanut hyvin selvästi, koska Hänellä on 'parasha' kädessään, ja ihmisiä rangaistaan aivan varmasti.

Tämä on asia, joka on ymmärrettävä, että Shri Ganeshalla on tämä 'parasha'. Ja teillä kaikilla on tällainen 'parasha' kädessänne, josta ette ole tietoisia. Jokainen, joka yrittää aiheuttaa teille ongelmia, joutuu ikävyyksiin. Mutta teiltä puuttuu uskoa, ei sokeaa, vaan valaistunutta uskoa. Jos teillä on valaistunutta uskoa, silloin kaikki toimii. Eräs mies on töissä Lontoon lentokentällä, hän on intialainen, mutta luulen, että hän oli töissä jossain ulkomaalaisessa yhtiössä - todella hyvä mies. Hän ei pääse tulemaan tilaisuuksiin, koska on niin kiireinen. Mutta jos Minä olen lentokentällä, hän tietää sen. Jotkut ihmiset yrittivät aiheuttaa hänelle harmia. Hän sanoi: "Älkää tehkö sitä. Minun Äitini on hyvin vahva, joten älkää häiritkö minua."

Nämä kolme miestä eivät kuunnelleet häntä. Ja seuraavana päivänä ne kolme menettivät työnsä. Mies kysyi: "Miksi?" He vastasivat: "Emme tiedä. Pomo kertoi meille: 'Saatte potkut.' Emme tiedä miksi menetimme työmme." Ja vielä tänäkään päivänä heillä ei ole työtä. Hän sanoi: "Minähän varoitin." Miehet kysyivät: "Kuka on Äitisi? Anna meidänkin tavata Hänet.

Näin meille tapahtui, pahoittelemme, että teimme sinulle sillä tavalla..." Mutta mikään ei auta enää. Teidän täytyy uskoa ja luottaa täydellisesti Sahaja Yogaan, Minuun ja itseenne. Jos ihmiset eivät usko itseensä, kuinka he voisivat luottaa muihin? Tämä on vielä yksi asia, joka teidän täytyy ymmärtää, että teillä on valtavia voimia, jos vain uskotte siihen. Rukoilkaa: "Äiti, haluan, että tämä mies paranee, tai että tämä nainen paranee." Hän paranee, eikä teidän tarvitse edes koskea tähän ihmiseen - tarvitaan vain teidän uskonne. Eilen luokseni tuotiin eräs nainen. Olin hyvin kiireinen, puhuin ja tein kaikenlaista, ja Minulla on aikaa vain nämä kaksi, kolme päivää, jolloin Minun on työskenneltävä kovasti näiden ongelmien kanssa, enkä voinut tavata häntä. Sanoin: "Miksi et mene ja paranna häntä? Pystyt siihen kyllä."

Miksi kenenkään sahaja-joogin pitäisi kärsiä mistään, kun on muitakin sahaja-joogeja? Miksi Minun pitäisi vielä parantaa? Laitatte vain kätenne ja kokeilette, pystyttekö parantamaan vai ette. Rukouksennekin ovat niin voimallisia, että ette tiedäkään. Rukoilkaa. Teillä on 'parasha' kädessänne, eikä kukaan voi vahingoittaa teitä. Ja teillä on käsi, jolla voi siunata muita. Teillä on. Ryhtykää anteliaiksi ja näette, että Lakshmi alkaa virrata. Mutta jos ette ole anteliaita, vaan laskette joka sentin - ei onnistu.

Miksi pitää laskea? Lakshmi palvelee teitä. Oppikaa tuntemaan voimanne, kuten Shri Ganesha tunsi ne oikein hyvin. Hän ei välittänyt tällaisesta. Elefantin päälläänkin Hän pystyi tekemään niin paljon. Ihmispäillänne teidän pitäisi pystyä vielä parempaan - vai haluatteko elefantin päät? Ja Hän on vielä erittäin tyytyväinen luonne. Hän syö 'modakaa', jota Minullekin on tarjottu, Hän syö makeaa ruokaa. Eli, Hän syö kunnon ruokaa, jossa on kaikenlaisia kuivattuja hedelmiä ja kaikkea - sellaista Hän syö. Tämä on yksi Hänen ominaisuuksistaan, syöminen; te voitte miellyttää Häntä tarjoamalla Hänelle syötävää.

Mutta Minun ominaisuuteni on päinvastainen: en pysty syömään paljon, mutta haluatte silti antaa. En tiedä, ehkä Hän on ottanut Minulta syömisen ominaisuuden. Mutta Hän syö hyvin. Ja kun syötte, ajatelkaa Häntä: "Shri Ganesha, minä uhraan tämän ruoan sinulle", teillä ei koskaan ole puutetta ruoasta. Mitä tahansa haluatte - kuten yhtenä päivänä oli hyvin kuumaa. Ihmiset sanoivat: "Äiti, viilennetään säätä." Sanoin: "Hyvä on." Heti, kun viilensimme sään - nostimme vasenta oikealle - Shri Ganesha tulee esiin. Hän tulikin täydellä voimallaan, Hän viilensi sään, ja alkoi sataa, ja satoi, satoi, satoi, ja saimme vettä, koska joki oli kuiva. Teidän piti saada tehdä jalkakylpyjä, siksi vettä tuli.

Ja mikä testi yhdestä asiasta; niin paljon tapahtui. Hän testasi teitä, Hän näki teidät, eikä mitään sattunut. Eikä myrsky kaatanut pienintäkään telttaa. Se oli vain hauskaa. Te toimitte myös testinä muille. Tiedätte heti millainen henkilö on kysymyksessä. Olette niin voimallisia. Käyttäkää voimianne, käyttäkää. Mutta jos huomionne on jossain muualla eikä ole puhdas, vaan on jossain - pitäkää huomionne Shri Ganeshassa, pitäkää se Minussa. Kaikki tapahtuu.

Miksi tekisitte työtä, kun Hän hoitaa kaiken puolestanne, Hänen 'ganansa' hoitavat kaiken puolestanne? Toimikaa huomionne kanssa niin, että tiedätte olevanne valppaina, 'daksha', valpas, tiedätte minne huomionne menee. ja sitten näette miten huomio toimii. En osannut odottaa, että kypsyisitte niin nopeasti, mutta niin kävi. Mutta jos ette vielä täysin tiedä mitä teillä on, miten voisin antaa te todistuksen? Ja vaikka antaisin todistuksen, ette uskoisi. Olette saaneet päästötodistuksen, kuten sanotaan, eikä vain päästötodistuksen, vaan olette myös mestareita. Muuten en olisi koskaan neuvonut teitä pyytämään 'gurupadaa'. Olette nyt 'praveenoja'. 'Praveen' tarkoittaa mestaria.

Käyttäkää mestariuttanne. Mutta silti vain istutte kotonanne ja valitatte, "Isäni on sairas." Menkää parantamaan hänet, - tehän olette mestareita. Kuten Shri Ganesha, sellainen pieni lapsi, on mestari, ja niin olette tekin. Naisten pitää myös tietää, että hekin ovat mestareita. Sen sijaan, että touhuatte kaikkea pientä, kritisoitte ja muuta sellaista - nouskaa! Vielä yksi hieno ominaisuus Hänessä on, että Hän kirjoittaa hampaillaan. Hampaat olette saaneet Shri Krishnalta - Shri Krishnan viisaudelta, josta syntyy 'virat', aivot. Eli, Hän käyttää hampaitaan kirjoittamiseen. Hän kirjoitti Mahabharatan hampaillaan.

Sanotaan, että teidän on käytettävä aivojanne Shri Krishanan valaisemina, ja kirjoittaa, kirjoittaa, kirjoittaa, ja tuottaa siitä kirjoja. Kaikki gurut ovat menestyneet, koska he kirjoittivat kirjoja. Ja ihmiset lukivat niitä ja vaikuttuivat suuresti, koska kaikki mustaa valkoisella on jotain suurta. Voitte myös tuottaa tällaisia hienoja näytelmiä. Voitte lähestyä televisiokanavia ja kertoa: "Meillä olisi hieno, lapsille sopiva näytelmä." Ajatelkaa nyt menemistä ihmisten luo, elämistä yhteiskunnassa, elämistä heidän kanssaan, antamalla heille sitä mitä teillä on. Se on teidän velvollisuutenne. Eikä vain velvollisuus, vaan myös erityinen etuoikeus. Tänään jouduimme aloittamaan myöhässä, ja olen yrittänyt kertoa teille muutamia asioita Shri Ganeshasta. Ja vaikka antaisitte Minun pitää sata luentoa, en saa kerrottua kaikkea, sillä se on niin suurta, se on Minulle kuin valtameri.

Toivon, että ymmärrätte keskeisimmät asiat, perusperiaatteet Shri Ganeshasta, ja siitä, mitä viattomuus on. Tärkein on viisaus.

Jumala siunatkoon teitä kaikkia.

Missä Sandeep on? Missä on se torni, joka meillä oli? Minulla oli norsunluinen torni, missä se on? Sellainen tornin näköinen... Se taitaa olla tuolla huoneessa. Se pitäisi hakea. Tänään tulevat eteen vain lapset ja naimattomat tytöt, koska tänään on - tarkoitan, että Hän oli naimisissa, mutta on Neitsyt. Hän oli Neitsyt luodessaan Ganeshan, joten naimattomat tytöt voivat toimia Gaureina.

Hakekaa muusikot, kutsukaa muusikot paikalle. Pyytäkää joku hakemaan muusikot. Kuka vastaa muusikoista? He ovatkin jo täällä. Hyvä.