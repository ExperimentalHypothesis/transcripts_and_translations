Shri Mahalakshmi Puja. Kalwe (India Tour), 30 dicembre 1992

(Alcuni Sahaja Yogis erano piuttosto preoccupati perchè temevano, partecipando al puja, di perdere l'aereo di ritorno dall'India).
Vorrei dire che quelli che si stanno preoccupando dovrebbero entrare in meditazione profonda, e capire che stanno insultando se stessi. Siete santi, perchè dovete preoccuparvi di quale aereo state o non state per prendere? Questo mostra che il vostro livello, quello di tutti coloro che sono preoccupati, è decisamente molto basso. Siete venuti sotto la mia protezione, e partirete sotto la mia protezione (applausi). Stavo così male questa mattina che pensavo di non fare nessun puja. Dovreste saperlo che siete parte integrante del mio Essere, vi ho messi nel mio Corpo e dovete controllare il vostro comportamento.

In un giorno così auspichevole siamo arrivati tutti qui per fare questo speciale puja che, penso, dovremmo chiamare Mahalakshmi Puja perchè avrà a che fare con lo sviluppo industriale di questo paese e del mondo intero. Le imprese umane, di qualunque natura siano, se non sono connesse con Dio non possono raggiungere il livello della perfezione nè il loro "status". Ecco perchè ci sono problemi. In occidente ci dovrebbero essere tutte persone molto intelligenti, brillanti, abili, e invece c'è la recessione, con tutto quel che ne consegue. Perchè non c'è equilibrio. Non sanno che è il potere di Dio che fa funzionare tutto e che, quando lo si trascura, questo è quello che succede.
Per ogni impresa di tipo economico, per prima cosa dobbiamo prendere molta, molta materia prima da Madre Terra. Se questa materia prima è presa per uno scopo giusto, per finalità costruttive, per aiutare gli altri allora c'è un equilibrio, perchè Madre Terra può pensare, e può produrre molto, molto più di quanto non abbia prodotto fino ad ora. Può produrre per persone di buon senso, che stiano sulla stessa lunghezza d'onda di Dio, non certo per gente che voglia solo far soldi per sè stessa, che guardi solo ai propri fini, ma per persone che pensino alla Totalità. Che pensino: "Cosa possiamo raggiungere facendo questo?" Così può nascere un'iniziativa, un'impresa economica. Vedete in Giappone quante industrie si sono sviluppate, ma senza nessuna spiritualità: non sono per niente felici, i bambini soffrono, le famiglie soffrono. I soldi non possono dare il benessere totale ad un essere umano, quindi bisogna portare un bilanciamento.
Nel nostro paese, in particolare, grazie a Dio non abbiamo avuto uno sviluppo industriale ugualmente veloce, ed ecco perchè ci siamo salvati da un sacco di problemi di cui soffrono gli occidentali, e che gli indiani non conoscono e pensano che lì voi viviate una vita molto, molto piacevole.

L'attività industriale deve procedere di pari passo con l'artigianato. E gli industriali devono anche sostenere gli artisti. Perchè altrimenti chi li protegge, e come si può creare un equilibrio fra arte e industria? E l'arte è una cosa così  dolce e armoniosa per chi lavora duramente. Si lavora tutto il giorno e poi magari c'è della musica, dell'arte che ristora, dà pace, rilassa e dà equilibrio. E vorrei anzi dire che tutte le attività economiche devono puntare alla realizzazione di imprese di tipo artistico o dovrebbero anche produrre oggetti dai... L'ho detto a Rajesh molte volte di cercare di produrre qualcosa di artistico con quelle parti di acciaio che avanzano dalla produzione, sarebbe una bella idea, e lo stanno facendo.
L'industria non dovrebbe essere vista come un'attività malefica come accade nel nostro paese, come se gli industriali fossero i più grandi ladri e i politici fossero dei santi. Santi! in questo paese!! E' proprio il contrario penso. Dev'essere una cosa trattata con rispetto e compresa in tutta la sua importanza, mentre gli industriali se divenissero illuminati, potrebbero fare moltissimo non solo per il paese in generale, ma per la gente alle loro dipendenze.
Per quel che riguarda il principio di Mahalakshmi, Mahalakshmi ha diverse mudra (posizioni delle mani). Una di queste è la mano destra messa così (il palmo verso chi guarda). La mano destra messa così vuol dire protezione, come deve essere per chi sia al servizio di un ricco, o di un imprenditore, chiamiamolo così: in India se si chiama qualcuno ricco è quasi un'offesa, a nessuno piace perchè i ricchi sono sempre indicati come le persone peggiori. Ma non è così. Nella mia esperienza non è così: anche un povero può essere terribile. Abbiamo avuto una pessima esperienza proprio recentemente a Ganapatipule, dove gente povera si è comportata in modo assolutamente disdicevole. E come "facevano" i poveri!
Ci deve essere, bisognerebbe arrivare, insomma, ad un opportuno equilibrio nella comprensione tra un povero e un ricco, tra un ricco e un povero. Dopo un po' si vedrà che la gente non considererà più la ricchezza e la povertà così importanti, e diverrà realmente importante la ricchezza dello spirito. Così saranno le nazioni sahaj, dove la floridezza delle arti, la spiritualità, l'unione con il Divino saranno il dono più grande per tutti. Ma ancora stiamo lottando per arrivare a questo stato, per molti è così, e ancora utilizziamo dei tantra (strumenti) materialistici, o abbiamo stupide cadute di consapevolezza. Dobbiamo assolutamente guardarci da tutte queste cose. Se riuscirete a far marciare questo carro di nuovo progresso più rapidamente, creeremo un nuovo mondo di completa armonia, di completa pace, gioia, amore. Ma siete voi che dovete farlo. Io non posso, se avessi potuto non ve lo avrei mai chiesto. E' come i cavalli e l'auriga: i cavalli devono essere guidati, l'auriga non trascina lui il carro. Allo stesso modo dovete comprendere la vostra responsabilità: questo è il più grande lavoro che si possa fare. Non sto solo parlando di industrie o di lavoro che si possa fare. Non sto solo parlando di industrie o di lavoro e capitale, ma della Totalità del benessere.

Certo, queste cose sono parte integrante del benessere, non c'è dubbio, ma l'equilibrio viene considerando la totalità, quindi dobbiamo pensare ad un benessere totale. Che vuol dire pensare al benessere totale? La prima cosa da considerare è: siamo capaci di realizzarlo? Lo abbiamo conquistato dentro di noi o no? Noi stiamo ancora a preoccuparci se l'aereo arriva o non arriva... siamo ancora così materialisti, piccoli, immaturi. Con un solo bhandan potreste controllare qualunque aereo, qualunque condizione atmosferica, ed eccovi ancora... insomma state ancora a preoccuparvi di cose che sono assolutamente sotto il vostro controllo.
Insomma questa totalità dovrebbe essere qualcosa su cui riflettere. Cos'è questa totalità di cui Madre parla? In questa dimensione di totalità può essere creato un mondo fatto di gente, e da gente, che non conosce la paura. La paura deve essere vinta. Dietro tanto nervosismo senza senso c'è la paura. Per questo quello che Lei fa è darci un "vaidhan".Sotto la Sua protezione siete al di là della paura, siete protetti. Ma se non volete credere in voi stessi e non volete credere nella sua protezione, nessuno può aiutarvi. Perchè tutto per voi è mitico, astratto. Qualunque rischio vi prendiate non dovete avere alcuna paura, perchè Dio è con voi: questo è un fatto, voi provateci e basta. Ma quando ci provate attraverso il vostro ego, cadete nella trappola della paura. Ho constatato che le persone più egoiste son quelle che più hanno paura e si lasciano prendere dal panico, perchè opprimono gli altri con la paura e quindi pensano che la stessa cosa possa accadere anche a loro un giorno o l'altro. Quando gli inglesi erano qui in India, noi tutti avevamo paura di loro, ora vedo che in Inghilterra qualunque famiglia ha paura delle altre, aprono appena la porta per vedere chi c'è e subito richiudono. Hanno così paura! Sono proprio sorpresa: sono gli stessi inglesi che ci hanno governato, e noi eravamo così miserevoli di fronte a loro! Ora sono loro ad aver paura di noi. Perchè quando una persona è egoista e cerca di dominare gli altri, vede se stessa come in uno specchio e pensa che anche l'altro cercherà di dominarla. Ecco come la paura si insinua come un tarlo nella sua mente ed egli cerca di fare stupidi "tantra" (esorcismi) contro una paura priva di motivazioni reali. La paura è creata dall'ego. Chi non ha ego non ha paure, perchè non ha fatto del male a nessuno, dunque: "... perchè mai dovrei avere qualche paura?" Un uomo o una donna così son protetti da Dio perchè Dio ci pensa Lui. Quando arrendete il vostro ego a Dio, ci pensa Lui, ma a quelli che si tengono il proprio ego Lui dice: "Prego, prego, fa pure, usa il tuo ego per proteggerti, sbattici pure la testa!". Così stanno le cose.
Dunque quando parlo di "benessere totale", parlo del totale benessere di ognuno e di ciascuno. E la prima cosa è la paura, che dovrebbe completamente uscire dalle vostre menti, se credete in Dio Onnipotente. Lo diciamo: "Oh, tu sei Dio Onnipotente, tu sei Dio Onnipotente..." ma è tanto per dire. Se credete che Dio è onnipotente e siete connessi con Lui, perchè mai dovreste aver paura di qualcosa?
Ma quando si dice che non si deve aver paura, arriva poi un altro tipo di valutazione: "Noi non abbiamo più paura, possiamo fare quel che vogliamo, possiamo far tutto per conto nostro senza render conto a nessuno..." Dovete dirlo a Dio, qualunque cosa stiate facendo dovete chiederne permesso a Dio, informare la sua "garbhar", la sua corte dicendo: "Signore, noi stiamo pensando a questo e questo..." Invece pensate di essere voi stessi Dio. Non lo siete. Insomma l'altra faccia della paura è una specie di comportamento arbitrario che è molto pericoloso per Sahaja Yoga, per voi stessi e per chiunque altro.

La seconda paura... come dire, che ho io, è che se dico qualcosa il novantanove per cento di voi capisce che è per il vostro bene, ma c'è quell'uno per cento di persone che reagiscono perchè hanno troppo ego e non vogliono accettare quello che dico, perchè non pensano al loro bene, non capiscono che se Io dico loro qualcosa è solo per dare a loro stessi completezza e totalità. E invece mantengono questo atteggiamento sbagliato. E' un'altra cosa senza senso. Comunque bisogna sviluppare una specie di indifferenza verso questo tipo di persone che, senza motivo, vanno all'opposto estremo dell'autodistruzione, e non vogliono vedere qual è il punto essenziale in qualunque cosa Io dica. Io ve lo devo dire, chi altro? Io ve lo devo dire quel che c'è di sbagliato in voi, gli errori che avete fatto. Sta poi a voi correggerli. Questo insomma è un altro tipo di reazione che alcune persone hanno, e significa che non sono interessate al loro bene, non sono interessate al benessere dei loro figli, non sono interessate al benessere del loro paese, ne al mondo.
Ma allora perchè siete venuti in Sahaja Yoga? Fatevela questa domanda. Certo, per la vostra ascesa. Ma ascesa per che cosa? Supponiamo di prendere una o due candele. A quale scopo le prendiamo? A quale scopo? Per avere delle luci. Ma se queste due candele non danno luce, di nessun tipo, a che servono? Allo stesso modo, a che serve venire a Sahaja Yoga se non potete diventare la luce del Divino?
Nessuno di voi, nessuno è una persona piccola o meschina. Nessuno. Non vi rendete conto di quel che siete. Avete ancora quegli sciocchi condizionamenti per cui pensate di non essere all'altezza. Ognuno di voi può smuoversi e aiutare così tanta gente che, cercando il benessere totale dentro se stessa, lo manifesterà anche all'esterno. Non c'è dubbio, è un fatto. Allora l'attenzione è veramente importante. L'attenzione deve essere sul proprio perfezionamento e sul proprio benessere totale.
Questo è un altro punto che molti non afferrano: si mettono a cercare quello che non va negli altri invece di cercare quello che non va in loro. Se guardate quello che non va negli altri, cosa ne otterrete voi? Non capisco proprio... Se qualcun altro ha sbagliato, se ha fatto qualcosa di male, o è cattivo, anche se mettete la vostra attenzione su di lui, che potete mai farci? Ma se c'è qualcosa che non va in voi, allora avete piene facoltà, siete sul terreno che è sotto la vostra giurisdizione, e potete correggervi. Devo dire che questa è una speciale qualità soprattutto degli indiani: trovare quello che non va negli altri. Non si dicono mai: "Cos'è che non va in me?" La loro attenzione è continuamente presa dal trovare cosa hanno fatto gli altri di sbagliato. Come possono migliorare così? Al contrario, se ci mettiamo a pensare a quello che non va, commettiamo molti più errori. E' la natura umana, fatta come una carta copiativa. si vede qualcuno comportarsi in un certo modo? "Oh, Madre, quello è un Sahaja Yogi, fa così e così, allora che male c'è se lo faccio anch'io?" Ma chi ha detto che quello è un Sahaja Yogi? Sahaja Yogi non è un'etichetta, non è un certificato, non è un'organizzazione, ma è uno stato che dovete raggiungere. Dopotutto chiunque può dire: "Io sono un Sahaja Yogi", non posso impedire a nessuno di dire: "Io sono questo e quest'altro". Ho visto dei matti dire per anni di essere dei Sahaja Yogi. Erano matti ma dicevano di essere Sahaja Yogi. Dovete vederlo per vostro conto: "Sono o no un Sahaja Yogi?" Prima di darvi da soli il certificato, perchè non cercate di accertare come stanno le cose?
Nonostante questo devo dichiarare la mia grande soddisfazione: non mi sarei mai aspettata che tanta gente avrebbe preso la propria realizzazione, mai. Voglio dire, lo sapevo che sarebbe stato un fenomeno di massa più o meno forte, ma non me lo sarei aspettata così. Invece è successo. E ora mi devo aspettare che tutti raggiungiate le più alte posizioni, le più alte, il 'Paramapada', quello che si chiama il Polo Nord, il Merù, assolutamente 'atala', che non può essere disturbato. Questa è la speranza che ho, e sono sicura che riusciremo a soddisfarla.
(Shri Mataji parla per qualche minuto in marathi, poi riprende in inglese)

Vi ho raccontato molte volte di Namadeva e Gorakumbar, e di come Namadeva vedendo che Gorakumbar, che stava facendo degli oggetti in ceramica, aveva bisogno di argilla, lo raggiunse ma restò poi lì, ritto in piedi di fronte a lui, riuscendo solo a dire: "Mi aspettavo di vedere qui il Senza Forma - cioè le vibrazioni - ma il Senza Forma ha preso Forma". Questo è l'apprezzamento che i Sahaja Yogis dovrebbero fare l'uno all'altro. Ogni Sahaja Yogi è una gemma, e anche il solo pensiero di una gemma dovrebbe dare gioia. Qualunque sia la propria vita, qualunque sia lo stile di vita, ovunque si viva, in qualunque dimensione si dovrebbe avere questo tipo di sentimento. Mussulmani, indù, cristiani... noi non lo accettiamo: per noi, siamo tutti Sahaja Yogis, e abbiamo fede in tutte le religioni. Non è che facciamo un 'samabhava' (livellamento), ma abbiamo fede in tutte: così come adoriamo Rama adoriamo Maometto, nello stesso modo, non un po' meno, e così come adoriamo Brahamadeva, o Dattatreya, così adoriamo Zaratustra. Non c'è assolutamente alcuna differenza. Nello stesso modo. Il che è molto diverso dall'avere lo stesso... come dire?, lo stesso 'rispetto'. Non è questo, no, si tratta proprio di adorare nello stesso modo. Quindi non ha senso mettere differenze tra noi, o far questioni di culture nazionali, o cose simili. Qualunque difetto ci sia, siamo pronti a dire: "Questo viene dal nostro paese". Vedo molti Sahaja Yogis dirmi che una certa cosa è tipicamente inglese, un'altra è tipicamente francese, o italiana, lo dicono loro stessi. Ma la cosa più importante è capire che in Sahaja Yoga abbiamo perso tutti questi confini nazionali, non ci sono più, e abbiamo raggiunto quello stato in cui siamo tutti uno. L'idea che anche di un solo Sahaja Yogi, chiunque sia, anche uno solo che vi venga in mente, o un gruppo, dovrebbe colmarvi di gioia, una gioia che avanzi a ondate continue. Perchè loro sono nella Forma - di gioia, di pace -. Solo se si raggiunge la capacità di sentire questo si può dire di essere dei Sahaja Yogi. E questo, certo, è un test. Voi mi amate tutti molto, lo so, ma se voi non vi amate tra voi, come posso io essere felice?
Questo principio di Mahalakshmi, di cui oggi stiamo parlando in particolare, quando si è risvegliato dentro di voi, vi fa uscire dalla dimensione del principio di Lakshmi, che vi rende un pochettino egoisti, o centrati su di voi, ed entrate in una nuova dimensione della ricerca, la ricerca di un più alto sistema di valori che sia al di là, senza alcuna limitazione. Il principio di Mahalakshmi non è proprio nulla, nel suo senso più profondo, se non il ricercare l'Amore Universale. Nella sua essenza è questo. Non è che amiamo qualcuno perchè è di un certo paese, perchè ha questo o quell'aspetto o per chissà quali altre ragioni. No, lo amiamo perchè è parte di noi stessi, e noi siamo una sola cosa con lui. Quindi quelli che oggi son qui per adorare Mahalakshmi, dovrebbero sentire quanti son qui a fare lo stesso, e che tutti ci apparteniamo a vicenda come una cosa sola. E' un sentimento molto grande.

Altrimenti... in Maharastra, in particolare, è stato orribile: un Sahaja Yogi va a parlare in un distretto e il leader di quel quartiere (forte rumore improvviso dagli altoparlanti)... si mette a litigare... proprio come questo rumore: "Chi sei tu per venire qui? Il leader sono io". Invece di rispettarlo, di fargli sentire che era un ospite benvenuto, di chiedergli: "In che cosa posso esserti utile?", è andato contro di lui. Veramente incredibile, come è potuto succedere? Quando Namadeva andò nel Punjab, Guru Nanaka lo ha rispettato, non solo, ma gli ha detto: "Scrivi anche nella lingua del Punjab". Ho visto un libro grosso così scritto da Namadeva, che ha incluso tutti i grandi santi del Maharastra nel suo 'Granthasa'. Perchè lui lo sapeva che quelli erano anime realizzate, anime elevate. I siks lo leggono, ma non gli è entrato nulla nella testa, che ci si può fare? Ma se a quel tempo quei santi hanno potuto amarsi l'un l'altro, hanno potuto esprimere quel che sentivano, e in che modo, perchè noi no, noi che siamo i Sahaja Yogis nel mondo? Vorrei dire perciò, ora che stiamo per vedere un bellissimo spettacolo di ras (danza), in cui vedremo insieme danzatori indiani ed occidentali, avremo uno spettacolo fatto proprio così... non sedetevi in gruppi ma mischiatevi con gli altri, così impareremo a conoscere ogni singolo Sahaja Yogi del mondo. E' molto importante per me che vi amiate l'uno con l'altro, è la cosa che più mi intenerisce, che mi dà la gioia più grande, la cosa più grande che io possa ottenere, il compimento della mia vita.
Se qualcuno fa qualcosa di veramente sbagliato voi semplicemente scrivetemi, e io lo saprò, perchè immediatamente lo saprò dalle vibrazioni. Nessuno può prendersi gioco di me, questo è sicuro. C'è chi dice: "Qualcuno ha detto a Madre che... " Ma nulla può essere detto a Madre, neanche ve ne rendete conto, sono troppo scaltra. Nessuno può dire nulla a me, io conosco ciascuno singolarmente. Gioco un po', ma conosco ogni singola persona, lascio la corda lunga per un certo periodo, ma non crediate mai di potermi prendere in giro o di raccontarmi storie. Ascolto tutti, e potete provarvelo personalmente: se amate un altro Sahaja Yogi, lo scorrere di questo amore dà in sè stesso così tanta gioia. Quando mi avete vista finalmente sul palco l'avete sentito. Perchè questo flusso d'amore è la cosa che più dà gioia. Dunque siate felici, gioiosi, e se qualcuno perde l'aereo... tanto meglio, ve ne starete qui con gli altri Sahaja Yogis. Dopotutto ora siete in una qualche parte del mondo, non vi siete perduti, e anche se siete in mezzo al mare, siete lì, sull'aereo, siete lì, perciò che importa? Perchè è così importante la prenotazione dell'aereo, l'essere preoccupati dell'aereo, l'andar via ad un orario prestabilito? Non ce n'è alcun bisogno. Ovunque voi siate, siete con dei Sahaja Yogis, dunque di che preoccuparsi? Voi siete, questo è il punto. Tanta gente per esempio mi chiede: " Oh Madre, Tu viaggi molto, com'è che non ti stanchi?" Perchè io non penso mai: "Sto viaggiando", ma penso: "Io sono". E' tutto. Che io sia su un aeroplano, o qui o lì, sono dove sono, me lo devono dire che sto viaggiando, e poi me lo scordo di nuovo. Quindi voi siete, sia che siate qui o in Inghilterra, o ovunque: voi siete 'qui'. O siete 'là'. Quindi perchè preoccuparsi? 	Specialmente con l'aereo... credo che ci sia qualcosa che non funzioni proprio nella genetica occidentale: l'aeroplano entra nella loro Kundalini e loro diventano così strani... succede con gli aerei, è qualcosa... non so, non mi è mai riuscito di capirlo. Ho dato loro così tante lezioni per farglielo capire che sono cose sciocche, da non fare ma continuano ancora. Se poi glielo dico si sentono in colpa, e poi lo fanno ancora. La prossima volta se il vostro aereo è alle otto, andate all'aeroporto alle nove: l'aereo vi aspetterà fino alle dieci, credetemi. E' successo, tanti ve lo possono dire, ci sono state così tante esperienze di questo tipo. Non le abbiamo scritte, ma la gente lo sa come gli aeroplani ritardino per noi. Io non ho mai perduto un aereo in vita mia. Quando non l'ho preso è stato di proposito, perchè qualcosa di importante doveva accadere. E' importante capire che siamo dentro un gioco, una commedia.

La preoccupazione dovrebbe essere una: "Perchè non posso amare chiunque come amo me stesso?" Vi dico, solo questo Amore Universale vi darà quella fiducia, quello status più alto... Perchè mai tutti i santi hanno sofferto per voi? Perchè Cristo ha sofferto per voi, perchè Maometto ha sofferto per voi? Perchè c'è stato chi vi ha parlato del Dharma? Perchè Ganeshwara ha scritto il 'Ganeshwari'? Perchè? Cosa hanno ottenuto? Quella soddisfazione che viene con l'esprimere l'Amore Universale. Tutti i grandi poeti, William Blake o chiunque altro, qualunque cosa abbiano fatto l'hanno fatto proprio perchè avevano questo Amore Universale e volevano esprimerlo. Perchè non lo fate anche voi?

Perciò se volete che il vostro principio di Mahalakshmi sia sempre ardente, vi prego, guardate se amate o no ogni singolo Sahaja Yogi. Questo è il messaggio per oggi, spero che lo capirete.

Che Dio vi benedica.

