Puja di Pasqua , Magliano Sabina, Roma, 19 Aprile 1992.

Oggi siamo qui riuniti per celebrare la resurrezione del Cristo, che ebbe luogo per aprire quel centro che si chiama Agnya. Era un centro molto sottile, come sapete, molto complicato per via delle idee che la gente aveva in testa, provenienti dai condizionamenti e dall’ego, idee che stavano talmente intasando l’Agnya chakra che la Kundalini non sarebbe mai potuta passare. Tutta la vicenda della resurrezione è potuta avvenire perchè Cristo non era altro che Chaitanya, e così risorse dalla morte, dalla cosidetta morte.  Dobbiamo anche capire che è nella morte del Cristo che abbiamo trovato la nostra resurrezione, e tutto quello che è il nostro passato è morto, è finito ora. E dunque, i pentimenti e i condizionamenti che abbiamo sono morti.

Ma non finisce ancora di sorprendere come nelle popolazioni cristiane l’ego non si sia smussato come sarebbe dovuto accadere. Forse perché il Cristo non è mai stato adorato nel modo giusto. L’ego nell’occidente è stato così fortemente dominante che nessuno è riuscito a rendersi conto di quello che stavano facendo, e fino a quale punto erano arrivati.  E oggi, continuando a non capire, si pentono di cose che ormai sono sepolte nel passato. Ma il pentimento andava inteso come correzione dell’ego.

E’ proprio sorprendente vedere come le popolazioni cristiane abbiano invaso altri paesi, distruggendo e facendo scomparire intere razze. Erano cristiani, seguaci di Cristo!!! Con la Bibbia in mano, immaginatevi! Che orribili cose questi cosidetti Cristiani hanno fatto nel nome di Cristo! Perchè è potuto accadere? Dobbiamo constatare che questo ego è così attivo nei paesi occidentali o comunque in quelli che hanno seguito la cristianità. Ovunque i cristiani sono molto aggressivi, estremamente violenti, e credono che il mondo intero appartenga a loro. Persino Hitler credeva nella religione cattolica. Il grande sacrificio di Cristo non ha insegnato loro nulla, come se fosse stato cancellato dalla memoria, come se non avesse alcun significato, come se non gli avesse ispirato nulla. E non solo sono diventati così violenti, ma hanno anche pensato di avere il diritto di governare il mondo intero, appropriandosi dei beni di tutti, distruggendo ... Perché? Perché erano cristiani! Che contrasto rispetto alla vita di Cristo, che è risorto dalla cosiddetta morte.  L’ego non solo è rimasto, ma è andato crescendo, fino a punti tali che i cristiani oggi hanno perso completamente il senso delle Mariadas (limiti, n.d.t.).

Le chiese Cristiane vivono in modo sconcertante.  Non c’è piu’ traccia di alcuna moralità. Non hanno più rispetto per la legge, nessun rispetto per Dio, nessun rispetto neanche per la castità, che era la cosa principale nel Cristo, la guna (qualità, n.d.t.) più importante del Cristo. Questo mi ha colpito moltissimo sin da quando ero bambina, perché essendo nata in una famiglia cristiana, vedevo che i cristiani in India erano le persone più fanatiche e con più intenzione di dominare tutti gli altri. Questo mi lasciava sorpresa. Come potevano dare per scontato e garantito il loro rapporto con il Cristo? E perché usavano il suo nome per dominare gli altri? Sfortunatamente a quei tempi c’erano gli inglesi che ci governavano ed essi avevano messo le cose in modo tale che gli indiani credevano che il Cristo fosse nato in Inghilterra. Certi indiani si vestivano come gli inglesi, si facevano chiamare sahibs, si comportavano in modo arrogante, e così riuscivano ad avere posti amministrativi collaborando con il governo, tradendo gli altri indiani. E addirittura quando mio padre fu arrestato, ci buttarono fuori dalla comunità cristiana, mi cacciarono dalla scuola quando ero una bambina di soli sei o sette anni perché mio padre era un uomo del Congresso (il partito di Gandhi, n.d.t.).

Personalmente ritengo che di questo aspetto della cristianità ancora adesso nessuno si sia reso ben conto: tutte le popolazioni cristiane sono state estremamente crudeli, estremamente dominanti e oggi hanno in mano il timone di tutti gli affari.  Questo ego sottile, che un tempo era appannaggio dei monarchi, è oggi nei paesi democratici disponibile e diffuso anche presso le persone ordinarie, e tutti questi paesi, lo vediamo, sono pieni di distruttività. Non è solo qualcosa che riguarda gli europei, anche gli americani sono estremamente dominanti, estremamente egoisti, a un punto tale che sono diventati “idioti” (dal greco idios. Proprio in origine la parola “idiota” aveva anche il significato di “persona che guarda e ha attenzione solo a se stessa”).  Immaginatevi, loro seguono il Cristo, che era la saggezza stessa, la fonte della saggezza e non si spiega come i suoi discepoli siano così stupidi e idioti. Come è potuto accadere?

Dobbiamo cercarne le ragioni nella storia della cristianità. C’è stato, come sapete, Pietro. Pietro era un tipo molto egoista e una volta il Cristo gli ha detto: “Tu sei un satana”; glielo ha detto chiaramente, e gli ha anche detto: “Tu mi rinnegherai tre volte”. Poi venne Satana cioè Paolo, che pensò che sarebbe stato un gran vantaggio poter manovrare una personalità debole, satanica, già in un certo modo anti-Cristo.  E trovò Pietro.  Lui era un grande burocrate, lo lusingò, lo manovrò, lo attirò e gli disse: “Accordiamoci, e io ti farò diventare la persona più importante.” Poi disse agli altri discepoli: “Voi non siete così istruiti, io sono una persona molto colta, e so cosa è meglio scrivere e cosa no; non tutte le cose che avete scritto devono esserlo, dobbiamo provvedere a una giusta diffusione”.  E lui editò la Bibbia, questo tipo sinistro, Paolo. Tutto il lavoro del Cristo cadde nelle mani di questo demone.  Si mise a diffonderlo lui, e se leggete le cose che ha scritto, ne sarete sorpresi: è pieno di ego, è lui che ha organizzato. E’ pieno di ego in tutto ciò che scrive, completamente. Purtroppo tagliò molte cose che sicuramente c’erano: Cristo senz’altro deve aver parlato della Kundalini, ne sono certa, ma non c’è più neanche una parola su questo, è stata eliminata, anche se poi Matteo dà spazio a frasi come: “Dovete nascere due volte” e a tante altre che Cristo disse.

Ma Paolo ostacolò Matteo, anche perchè non poteva accettare l’Immacolata Concezione, non aveva alcuna idea della Verità, della Realtà, dei miracoli che il Divino opera, e dunque negava tutto questo; ma Matteo restò saldo e fedele alla sua versione del Vangelo. Giovanni invece scappò via e si dedicò a mettere a punto una sua particolare scuola chiamando quelli che vi partecipavano gnostici (uomini di conoscenza, n.d.t.). Tra gli altri discepoli un altro che andò via fu Tommaso. E dunque Paolo si mise a diffondere i Vangeli di Luca e di Matteo che solo con grandi contrasti e lotte poterono mantenere certi insegnamenti originali. Cosi questo demone è entrato nella tradizione di una religione grande come la cristianità; lì tutto fu messo sottosopra. Ecco perchè la Bibbia che viene usata come la fonte più autorevole contiene parole tali che chi la legge pensa di essere chi sa chi. Tanto per cominciare si dice che chi diventa parte di questa chiesa entra a far parte degli eletti; degli scelti.  Ma prima ancora provvide (Paolo, n.d.t.) che ci fosse scritto che a Pietro toccava di cominciare questa chiesa e dunque ne avrebbe avuto le chiavi, e che questo era stato detto dal Cristo che, facendo il paragone tra il suo nome e quello della pietra, avrebbe detto che Pietro doveva dare inizio alla Chiesa.  Impossibile! Consideratemi un momento al posto del Cristo. Chiederei mai al peggiore di governare una tale impresa? Potrei mai assegnare ad una sola persona il compito di prendersi cura di tutto? Questa parte della Bibbia è una totale bestemmia! Ed ecco perché una volta che questa frase fu inserita Pietro andò sull’ego, pensando di essere chi sa chi.  Fu tutta una manovra, fatta da questa mente di burocrate, ma Pietro ci cascò completamente perché era un discepolo molto debole.

Come sapete anche in Sahaja Yoga abbiamo proprio dodici tipi di Sahaja Yogi. E alcuni di essi sono molto deboli. Sono deboli perchè hanno troppo ego. Non sono capaci di aver buone relazioni con nessuno, rimproverano, disturbano, sono pieni di sé, sono sempre aggressivi, non sanno essere collettivi, non mostrano amore per nessuno.  Ci sono Sahaja Yogi di questo tipo e piano piano ognuno di loro si rivela per quello che è; ma acuni stanno imparando, stanno capendo che queste sono cose sbagliate, che non si agisce così. Cristo ha avuto a stento tre anni e mezzo per fare tutto, ma non sapeva che tra questi dodici c’era un tipo così sinistro ... certo c’è stato anche chi l’ha fatto catturare, ma Pietro è stato un tipo così orribile che per sete di gloria, per interesse personale, fece aggiungere quelle parole nella Bibbia per avere la massima autorità.

Questo è accaduto anche con Maometto. Inizialmente Maometto aveva detto che sarebbe venuto il tempo della resurrezione, il che vuol dire che parlava di un tempo futuro.  Come è dunque possibile che avesse detto di essere lui l’ultimo profeta? Se fosse stato l’ultimo, come avrebbe potuto esserci la resurrezione? La forte presenza di un profeta che lascia la sua impronta non vuol dire che non ci potranno essere altri profeti.  Questa impronta è come un marchio: lui era un Adi Guru, quindi affermò tutta la sua autorità. Lui disse: “Io sono il sigillo”, non disse: “Ho sigillato tutto”. Ma gente contorta pensò di trarre vantaggio giocando su questi dettagli e si misero a usarli per raggiungere i loro scopi, dato che erano persone molto egocentriche.

C’è quindi un altro tipo di Sahaja Yogis, molto egocentrici. Alcuni sono egocentrici nel senso che conoscono solo la loro moglie, i loro figli, la loro casa, ecc. Per loro è molto importante stare appresso ai figli. Vi sorprenderà sapere che ci sono state persone che sono venute a Bombay per stare con i loro figli e non sono venute al Puja a Delhi (per il compleanno di Shri Mataji, n.d.t.). Che razza di Sahaja Yogi sono! Esiste quindi questo tipo di Sahaja Yogi che sono più preoccupati dei propri figli che di Sahaja Yoga, che della loro emancipazione, preoccupati della famiglia, dei problemi di casa loro. Ci sono delle donne proprio brave in questo: cercano di portar via il marito dagli ashram, cercano tutte le scuse per allontanarsi dalla collettività. Ogni vostro atteggiamento viene giudicato e siete voi che vi giudicate, senza equivoci. Non dovete pensare agli altri quando dico queste cose, ma consideratele dette proprio a voi.  Dovete saperlo che Cristo è stato crocefisso. E chi lo ha fatto? Non è stato crocefisso dagli ebrei. E’ un’idea sbagliata, questa. Come avrebbero potuto, loro che erano praticamente degli schiavi! L’impero romano del tempo volle questa crocefissione pensando che Cristo stesse diventando troppo potente e, quando lo fecero, non pensarono certo di farlo perché lo volevano gli ebrei. La colpa fu attribuita a loro, proprio per toglierla ai dominatori. E i dominatori fanno sempre questo tipo di cose: per esempio crocefiggere qualcuno e poi riversarne la colpa su altri. I primi cristiani erano ebrei, Cristo stesso era un ebreo: dire dunque che gli ebrei hanno crocefisso Cristo come è possibile? La colpa però fu attribuita agli ebrei e i cristiani si sentirono in diritto di odiarli perché Cristo era stato crocefisso da loro. Questa è un’altra idea uscita fuori da quel signor Paolo. Lui infatti non voleva che alcuna responsabilità ricadesse sull’amministrazione romana. Infatti Pilato se ne lavò le mani. E’ molto significativo: si lava le mani, come per dire che la condanna fu eseguita non per suo volere ma per volere degli ebrei. Questa fu la commedia che fu inscenata. Da lì in poi i Cristiani furono molto impegnati nell’odiare gli ebrei pensando che erano stati loro a crocefiggere Cristo. Ma insomma, è accaduto duemila anni fa e ancora c’è gente che viene odiata perchè duemila anni fa qualcuno ha crocefisso qualcun altro. Con questo ragionamento tutti i bianchi dovrebbero essere odiati per generazioni e generazioni perché non è che hanno crocefisso un uomo solo, ma milioni e milioni. Forse per questo devono essere odiati tutti i loro figli e i figli dei figli?

C’è dunque un terzo tipo di Sahaja Yogi che cerca di incolpare sempre qualcun altro, e mai se stesso. Persone così, che si mettono a incolpare gli altri, non potranno mai migliorare, dovrebbero fare introspezione. Ma l’introspezione manca totalmente nei paesi occidentali, a parte la Russia. Ma non c’è altra via d’uscita. Certo non c’è scritto da nessuna parte che si deve fare introspezione. L’unica cosa che si dice è di andare in una chiesa e confessarsi ad un prete sordo e muto: allora si è salvi. Dunque nessuno fa introspezione. Rendiamocene conto e affrontiamo noi stessi. Guardiamo dentro noi stessi o siamo come quei Sahaja Yogi che magari non sono tanto egocentrici, ma sono imprigionati da una certa opinione di se stessi e non sanno fare altro che autoglorificarsi.  Non vogliono cercare cosa c’è in loro di sbagliato.

Poi abbiamo un altro tipo di Sahaja Yogi, il quarto, molto interessante da considerare: sono quelli che adorano Mataji a casa loro, ma non vengono nella collettività. Perchè è un po’ lontano ... ma se devono andare a vedere i loro figli, allora faranno chilometri e chilometri. Se devono fare qualcosa per la loro famiglia, la fanno; non solo, ma se devono viaggiare per affari, allora lo fanno. In Sahaja Yoga a nessuno è richiesto di lasciare il proprio lavoro, il proprio stile di vita, nulla di tutto questo. Ma bisogna pur guardare quali devono essere le priorità. Questa gente è molto presa dal suo lavoro, dai guadagni, da quello che stanno facendo, e lavorano duro per farsi un nome, si mettono anche a fare lavori artistici ... sono molto presi, indaffaratissimi, non hanno tempo per se stessi, non hanno tempo per Dio. Questo tipo di gente dice: “Oh, adoriamo Madre prima di svolgere il nostro lavoro creativo, ci inchiniamo a Lei, chiediamo il suo aiuto, desideriamo la sua protezione per il nostro lavoro, per la nostra creatività ...”

Ci sono poi dei Sahaja Yogi che ancora credono che il denaro sia molto importante, ancora lo credono: non lo è! In Sahaja Yoga otteniamo denaro ogni volta che lo vogliamo.  Alcuni di loro dicono: “Voglio intraprendere questo affare perchè voglio dare lo 0,001 per cento a Sahaja Yoga”. E se gli si chiede: “Perchè dai questi soldi?”. “Ma sono tutti suoi, Madre ...”. “Sì, lo 0,001 per cento?”.  “Tutto appartiene a Te, Madre, noi non facciamo niente ...”. Questi comportamenti nascono quando si pensa che il denaro sia molto importante. Il denaro è molto importante per le  persone che non sanno vedere Dio dietro di esso, che non sanno vedere l’uso sottile del denaro. Calcolano ogni centesimo, meticolosamente, non vogliono che il denaro faticosamente guadagnato sia sprecato spendendo per la loro spiritualità. Abbiamo anche quelli  che non comprano mai un libro di Sahaja Yoga, che mai comprerebbero un nastro, se lo copiano ... Risparmiano così, no? Non comprerebbero mai cose di cui pure avrebbero bisogno.  Non vogliono comprare una fotografia, ma magari chiedono a qualcuno di scattarne una copia per poterla avere. Non è che sia necessario spendere, ma qual’è la vostra attitudine rispetto al comprare? Se si può risparmiare soldi, bene, se si può risparmiare tempo, bene, ma che questo tempo risparmiato sia da dedicare a Sahaja Yoga, raramente  lo si comprende.

Stavo leggendo che i buddisti ... sono rimasta sorpresa, ci sono così tante proibizioni che se ne proponessi anche una sola ai Sahaja Yogis fuggirebbero tutti. Primo: non si può avere alcun profitto. Non si può comprare un terreno. Si può mangiare solo una volta al giorno, si deve essere completamente vegetariani, né si può uccidere. Certo, forse si possono uccidere ... gli esseri umani, perché non è specificato, ma non si può uccidere alcun animale, né un pesce, nemmeno una zanzara. Questo è il tipo di religione che - dicono - abbia insegnato Buddha. Non credo che Buddha abbia potuto dire queste cose ... Tutta questa gente, i seguaci di queste grandi incarnazioni hanno fatto grandi torti a chi ci ha portato queste belle religioni, facendoci così deviare completamente dal sentiero della verità. Ma quelli che sono veramente onesti e vogliono seguire il sentiero della verità dovrebbero continuamente fare introspezione e scoprire dentro di sé: “Fino a che punto siamo nella verità?”

Abbiamo poi un altro tipo di Sahaja Yogi, che sono quelli a cui piacciono molto le feste, stare tutti assieme, perché nell’uomo c’è questo desiderio di appartenere a qualche cosa, a questo o a quel gruppo, che siano cristiani o ebrei, o islamici o un gruppo politico. Per esempio in Inghilterra è molto comune la domanda: “Di che partito sei?”.  “Di che partito sono? Non capisco ...” Tutti devono avere il marchio di un partito. “ ... Che vuol dire con questo?” E allora: “Lei è comunista?”. “No, non lo sono”. “E’ del partito conservatore?” “No ...” “E’ socialista?”  “No!”.  “E allora cos’è?”. “Sono un essere umano!” Non riescono a capirlo, sono solo un essere umano, senza nessun partito in testa. Questa idea di appartenere ad un culto, ad una setta, o a una di queste cosiddette religioni spinge a rimanere coinvolti in una serie di condizionamenti, regole e leggi e ci si comincia a creare dei vincoli e ad essere felici di questo, molto felici.  Se chiedete poi a uno di questi adepti: “Perchè vi rapate a zero?”.  “Oh, nella nostra religione è richiesto che abbiamo la testa rapata”. Che significa? Oppure altre cose stupide come dover portar la barba lunga, o i baffi, o pagliacciate del genere, non comprendendo che la Realtà è piena di varietà. Ci deve essere varietà; è cosi che si crea l’armonia e la “saundaria” (bellezza, n.d.t.). Se non c’è varietà, come può esserci una personalità? Come può una persona legata da queste sciocche idee che riguardano l’esteriorità, avere una sua propria personalità? Se una religione non può darvi una personalità, meglio andarsene. Deve darvi una personalità interiore ed anche esteriore. E quando arrivate a sentire la gioia di questa personalità, allora si potrà dire che siete dei Sahaja Yogi. Allora non c’è bisogno di dirvi di non rubare, di non fare male a nessuno, di non essere aggressivi, di non essere egoisti; cose che non vengono mai dette. Una personalità che osserva sé stessa... normalmente la gente guarda gli altri, non sé stessa. Questo è anche un altro problema dei paesi occidentali, guardate gli altri, non voi stessi. E tutto questo va avanti, va avanti, va avanti a un punto tale che si diventa schiavi delle nostre idee su come bisogna essere e ci si mette a proiettare la propria personalità attraverso l’ego, cercando di far vedere di essere qualcosa di molto speciale. Cercate di capire tutto questo, è proprio l’apporto di Sahaja Yoga, è molto chiaro: tutti voi avete la vostra personalità, siete tutti delle persone, siete tutti santi e dovete essere rispettati come tali. Non avete bisogno di avere tutti lo stesso tipo di personalità. Ognuno deve avere - deve! - un suo proprio stile nel parlare, nel donare agli altri, nell’esprimere l’Amore Divino. Noi non siamo irreggimentati, perché siamo liberi, siamo assolutamente liberi, perché abbiamo la luce. Sappiamo fino a che punto spingerci, qual’è la strada giusta, la giusta direzione. All’istante sapete cos’è giusto. Se c’è, sì, quella luce che brilla dentro di voi, non avete bisogno di chiedere nulla, né a me né a nessun altro. Quando personalità di questo genere si svilupperanno con la comprensione che Sahaja Yoga è completa libertà ... ma questa completa libertà c’è perché avete la luce. Senza la luce la libertà è un nonsenso, non ha significato: si sparge dolore, si danno problemi, tormenti. Con la luce invece subito ci accade una grande cosa: le religioni insegnate da grandi profeti e incarnazioni diventano proprio parte integrante di noi stessi.

Che succede, invece? I giapponesi si dicono buddisti e uccidono quanto e come gli pare; i cristiani, come vi ho già detto, sono proprio l’opposto del nome che si danno. Diventate quindi cristiani veri, dei veri mussulmani, veri indu’, e vi rendete poi conto che tutte le religioni sono veramente tutte parti di uno stesso Oceano e così non vi identificate più con una sola di esse, ma vi tuffate nell’oceano della Religione, approdando in tal modo ad una vera personalità religiosa. Non devo star lì a parlarvi di moralità, vi basti guardare come avete abbandonato tante di quelle cose sbagliate che facevate. Molti me le hanno scritte queste cose, anche, ma io non le ho mai lette le loro lettere, le ho bruciate. Non voglio proprio sapere queste cose. Voi siete persone libere, guardate da soli come, con questa libertà, avete assorbito tutte queste religioni. Prima della realizzazione nessuno, nessuno può essere religioso; si può fare professione di fede, attribuirsi un’etichetta, dire quello che si vuole, ma sarà tutto esteriore, e non solo, ma si è proprio l’opposto della religione che si dice di seguire. Proprio l’opposto. E questa gente devia, non solo, ma inquina le basi della religione, e la base della religione è l’ascesa. Se una religione non sa darci l’equilibrio per ascendere, meglio non averne alcuna. Sono meglio gli atei allora, come i russi, che non hanno religione ma si preoccupano solo della loro ascesa. Ecco perché, forse, Buddha e Mahavira non vollero parlare di Dio. 

Abbiamo poi le persone che hanno la luce e se ne prendono cura, e vogliono che questa luce sia sempre lì che brilli, perché essa non illumini solo loro stessi ma anche altri, e lavorano per raggiungere questo obiettivo. Si assumono le loro responsabilità, non se ne stanno nella giungla a meditare.  No, dovete lavorare. Dovete lavorare in questo mondo, dovete portare al successo Sahaja Yoga tra la gente, comunicare questo bellissimo sentimento di fusione con il Divino, dovete sentire la gioia di questo. Sahaja Yoga non è solo per il vostro godimento, come accade agli ubriaconi che siedono insieme a bersi il loro vino. No, vuol dire riempire la propria coppa per offrirla ad altri, a molti altri attorno a voi. Così ci si assume le proprie responsabilità. E la base è la verità che ora conoscono, non pensano che la responsabilità sia di Sahaja Yoga, non vengono da me per chiedermi piccole, piccole cose come: “Come posso far ricrescere i capelli di mio padre?” Proprio una domanda assurda! Me le scrivono pure queste cose! Sono proprio sorpresa, cosa pensano che sia Sahaja Yoga, un centro estetico? Ma la visione di quelle altre persone è diversa: si sentono parte integrante di questo grande universo che deve essere illuminato. Questa Religione Universale deve essere portata nella vita della gente attraverso la Realizzazione, attraverso il risveglio della Kundalini. Lavorano sodo, non si risparmiano nessuno sforzo per far sì che altri ricevano la realizzazione. Ma anche qui c’è un accenno appena appena sottile di ego che lavora: “Io sto facendo questo, io sto facendo quello”. Tanta gente mi dice: “Madre, Lei viaggia così tanto, fa sempre così tante cose ... Come ce la fa, a questa età?” ... Prima di tutto non so niente della mia età, né me ne curo. In secondo luogo, io non faccio nulla e, non facendo nulla, come potrei essere stanca? Non faccio niente! Tutto funziona da sé, io solo guardo e gioisco. Certi invece pensano: “Io faccio questo, faccio quello” e se lo tengono così ben presente! E allora il signor ego, che sottilmente è sempre 1ì pronto a guizzare, si gonfia nuovamente. E’ assolutamente un’attività anti-Cristo. Perché cominciano a crearsi le costruzioni mentali: “Questo non funziona, questo è così, questo è colà” e si incomincia a criticare gli altri. Ancora una volta l’attenzione viene rivolta agli altri e non a se stessi.

Poi ci sono Sahaja Yogi che non sono così. Comprendono che è il Paramchaitanya che fa funzionare tutto e lavora anche attraverso di loro. Loro sono gli strumenti. Certo, qualche volta, se qualcosa va male, gli viene da dubitare. “Madre, ma come è potuta succedere una cosa così? Se le cose stanno così allora com’è che Gorbaciov se n’è dovuto andare?” Io dovrei spiegare perché Gorbaciov ha dovuto lasciare l’attività politica ... Ecco la mia responsabiltà! Naturalmente a Dio si può rivolgere qualsiasi domanda. Gli esseri umani pensano di avere diritto di chiedere qualunque cosa a Dio e di prendersela con lui, di dirgli tutto quello che a loro passa per la testa, come se lui fosse la persona a cui va attribuita la responsabilità di tutto quello che vi succede. Questo atteggiamento ancora c’è, un po’, anche in quelle persone che sono abbastanza arrese; ancora ci sono dei dubbi nella mente.

Ma poi, ci sono quelli che non dubitano di nulla. Capiscono che c’è il Paramchaitanya che ci aiuta. Sanno che dietro tutti questi miracoli c’è il Paramchaitanya. Sopra tutti gli altri ci sono quelli che hanno cominciato a comprendere che “Abbiamo dei poteri, senza alcun dubbio. E siamo connessi col Divino. Abbiamo veramente dei poteri”. Certo qualche volta anche loro dubitano di averceli veramente, questi poteri. Certa gente, alla mia richiesta: “Perché non aiuti quella persona?” risponde: “Perché ho paura che mi si gonfi l’ego”.  “Perché non fare cosi?”. “Perché altrimenti il mio ego crescerà”.  Hanno paura del loro ego, e cosi l’ego sottilmente gli va appresso e “Meglio non fare troppo ... è troppo, è troppo.  Andiamo piano piano, meglio non credere troppo di avere dei poteri”.

Ma ci sono quelli che sanno di essere stati benedetti con i poteri, e questi poteri li potete scoprire sempre di più dentro voi stessi.  Hanno fede in se stessi, hanno fede in Sahaja Yoga, hanno una completa fede in me e nel Paramchaitanya e fanno funzionare le cose. E’ gente molto semplice, estremamente semplice; sono persone innocenti dal cuore semplice.  Ne ho visti molti nei villaggi e ce ne sono anche molti seduti qui. Questo che vi ho ora descritto è il dodicesimo tipo di Sahaja Yogi.

Ma ce n’è uno che ha raggiunto i pieni poteri. Hanno scoperto i poteri che gli appartengono. Nel fare introspezione vedono, e ne sono assolutamente sicuri, senza nessun dubbio. Questo è lo stadio di Nirvikalpa. Non hanno nessun dubbio su se stessi. Avere fede in me, adorare me, ricevere da me ... ma sappiate che io ho fatto anche di voi qualcosa di grande e voi dovete anche sviluppare i vostri poteri. Non mettetevi a dipendere solo dai miei poteri, assolutamente non provatevi a estrarre i poteri da vostra Madre, cercate invece di salire agli stessi livelli. Potete farlo.  Non potrei dire quanti ci riusciranno, ma provateci. E per questo la prima e più importante cosa è l’umiltà. Certo, siete arresi a me, quindi siete umili. Maometto ha parlato dell’arresa. Ma io dico arrendete voi stessi al vostro Sé. Se il vostro Sé è lo Spirito, perché non arrendere voi stessi a lui? Ma fatelo risplendere, questo Sé. Diventerete proprio uno con questa luce.  L’intera esistenza dovrebbe essere luce, luce di amore, luce di divinità. Dovete riuscirci con l’introspezione. Avete già tutti questi poteri dentro di voi, cosi tanti ne avete. Certo dipendere da Madre è bello, ma ora crescete, dovete crescere. Dovete crescere e prendervi le responsabilità ... senza sentirvi responsabili. Così dovrebbe essere la vostra personalità. Dobbiamo superare tutti i tipi di discepoli, se non lo facciamo potrebbe accaderci  ... forse, non lo so, di far diventare Sahaja Yoga un altro oceano di assurdità. Dobbiamo sviluppare la nostra personalità attraverso l’introspezione e i suoi risultati, raccogliendo le nostre prove della Realtà.

Mi dispiace che oggi ho dovuto dirvi tutte queste cose ma non avevo altra occasione, a parte oggi, per parlarvi di come i discepoli di Cristo siano stati ingannati da questa specie di “Ditta Pietro e Paolo” e talvolta penso agli esseri umani, a come siano scaltri e ingannevoli, e come potrebbero provare a trascinare giù Sahaja Yoga, che è così importante ai nostri giorni.

Oggi è il giorno della nostra resurrezione. Dobbiamo passare attraverso questi dodici stadi per raggiungere il livello più elevato. Si dice che il quattordicesimo stato sia quello più elevato, quello in cui si è soltanto uno strumento, assolutamente dimentichi di sé, arresi al gioco del Paramchaitanya.

Questo è un bel giorno, auspichevole, è dovuto al Cristo. Lui ha accettato la crocefissione perché era un gioco che doveva fare ed è stata una cosa terribile. Mentre trasportava la croce, c’era chi era preoccupato per lui, ma lui disse: “Non preoccupatevi per me, preoccupatevi piuttosto per voi stessi”. Nonostante tutte le alterazioni apportate nella Bibbia, ci sono comunque ancora molte verità. Quindi non dobbiamo odiare nessuno per avere crocefisso il Cristo, come è stato detto di fare. Odiamo piuttosto quel modo di usare il potere, cosicché se toccasse a noi, non condanneremmo nessuno alla croce. Ma quell’ego sottile che è sempre in azione, si comporta in maniera strana e nella collettività si mette a far mostra di sé. Cercate di ridurlo, cercate di ridurlo e sarete meravigliati di come non appena questo gioco dell’ego sarà finito, tutti i poteri cominceranno ad affiorare.  E’ come un flauto che abbia un buco o qualcosa che ostruisce e non può suonare. Di tutte queste idee, di tutti questi condizionamenti, il peggiore di tutti è questo cosicddetto ego: “Io faccio” ... Questa cosa deve scomparire, perché non proverete mai gioia pensando in quel modo, non potrete trarre gioia da quel che fate, e davvero non potrete tuffarvi nell’oceano della gioia, finché penserete: “Io faccio ...”

Dunque oggi abbiamo parlato della resurrezione che possiamo raggiungere passando attraverso questi quattordici livelli che sono dentro di noi, uno dopo l’altro... E poi usciamo a nuova vita come bellissimi fiori di loto. Ecco cosa è la Pasqua e perché sono offerte le uova: perché l’uovo possa diventare uccello. Grazie!

Che Dio vi benedica!