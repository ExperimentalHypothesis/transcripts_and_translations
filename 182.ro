Makar Sankranti Puja, Revoluția interioară, Mumbai (India), 14 ianuarie 1984

Le urez bun venit tuturor Sahaja Yoghinilor străini în această măreață țară a Yogăi.

Simt o mare bucurie, pe care nu o pot exprima în cuvinte, să văd Sahaja Yoghini veniți din întreaga lume, din întreaga țară, pentru a sărbători această zi specială. Este atât de auspicios ca voi toți să fiți astăzi aici, pentru că voi sunteți cei aleși, soldații care vor lupta până când Satya Yuga va fi stabilizată pe acest pământ.

Este ziua revoluției. „San-krant” – așa cum știți „san” înseamnă auspicios și „krant” înseamnă revoluție. Astăzi este ziua revoluției sfinte. V-am povestit că în revoluție ne mișcăm ca un pendul - de la un capăt la celălalt, ca rezultat al inerției. Dar ascensiunea, posibilitatea de a atinge o stare mai înaltă, are loc numai atunci când există o revoluție. Iar revoluția are loc în spirală - mișcarea trebuie să fie în spirală pentru a ajunge la o poziție superioară. Deci aceasta este o revoluție sfântă.

Am avut multe revoluții până acum; am avut revoluții atât în India, cât și în alte țări din Occident, sub pretexte politice, din cauza inegalității în drepturi. S-a luptat pentru multe lucruri în timpul revoluțiilor, dar prin asta nu s-a obținut nicio ascensiune în interior. Mă refer la revoluția din interiorul vostru. În această revoluție, propria voastră Mamă, Kundalini, vă ajută foarte mult, iar voi evoluați într-un mod foarte blând, într-o ascensiune în spirală, pentru a deveni suflete realizate.

A fost foarte drăguț din partea voastră să veniți aici, pentru că această țară nu are confortul și facilitățile pe care le aveți în țara voastră. Așadar, trebuie să fiți pregătiți pentru condiții aspre, care pot fi dificil de suportat pentru unii. Când am venit în Bombay, a trebuit să cumpăr un cadou pentru un domn. Mă gândeam ce să-i cumpăr și am simțit că cel mai bine ar fi să-i iau ceva din fildeș. Am mers la magazin și am cumpărat un hitopadesh din fildeș, reprezentându-L pe Shri Krishna stând într-un frumos car din fildeș oferindu-i hitopadesh-ul, adică predica din Gita, lui Arjuna. A fost ușor să îl cumpăr. Mi-a luat doar jumătate de oră să merg și să îl cumpăr. Dar pentru a cumpăra hârtia de ambalat cadoul, am colindat două ore prin Bombay. Pentru că aici nu găsești un ambalaj decent pentru cadouri. Și apoi să găsești panglici și flori este deja ceva de neimaginat. Așa că n-am știut ce să fac. Am găsit o hârtie de ambalat de calitatea a treia, așa cum a numit-o soțul Meu. Când am ajuns acasă, Mi-a zis: „Nu poți împacheta cadoul în hârtia asta. Arată oribil". I-am spus: „Dacă vrei, pot găsi mătase aici, pentru a ambala cadoul, dar în ceea ce privește hârtia de cadouri, este o problemă". Așadar, când i-am oferit cadoul acelui domn, i-am spus foarte sincer: „Îmi pare rău, dar în Bombay nu am putut găsi o hârtie de împachetat de calitate, dar cadoul este din fildeș”. Iar el a fost complet încântat de cadou.

Deci în această țară, veți vedea că puteți găsi fildeș, dar nu puteți găsi hârtie de ambalat cadouri. Iar celor obișnuiți cu hârtia de cadouri le este foarte greu să se adapteze, pentru că s-au obișnuit să o folosească frecvent. Așadar, trebuie să înțelegeți că hârtia de cadouri, care ne place atât de mult sau cu care suntem atât de obișnuiți, nu are nicio importanță. În schimb, în Occident nu poți găsi fildeș. Dacă vrei să cumperi un obiect din fildeș, cred că va trebui să cauți câțiva ani pentru a-l găsi. Dar hârtie de împachetat poți găsi în cinci minute.

Așadar, trebuie să înțelegeți că dacă vreți să cunoașteți această țară, trebuie să mergeți în aspectele ei cele mai profunde. Trebuie să dezvoltați o înțelegere mai profundă pentru a o cunoaște. Dacă vă uitați doar la toalete, drumuri, case, care apar toate negre, întunecate, murdare, conform standardelor voastre normale de viață… Uitați de asta. Uitați de asta. Nu ați venit aici pentru a vedea ceea ce puteți vedea și în țările voastre. Ați văzut toate acele lucruri deja. Dar aici ați venit pentru a vedea profunzimea, iubirea, afecțiunea, ființele umane de pe aceste meleaguri. Și veți fi foarte fericiți, pentru că veți avea experiențe absolut deosebite, care vă vor lăsa cu adevărat amintiri fascinante și pline de bucurie pentru întreaga viață.

De asemenea, această țară - îndeosebi regiunea Maharashtrei - este specială, deoarece Kundalini a întregului univers rezidă în această țară triunghiulară. Sau putem spune că este Patt-haar (podiș): podișul în formă de triunghi. De aceea vibrațiile în această țară, în această parte a țării, sunt foarte puternice.

Ei bine, pentru a beneficia de Maha Yoga, deoarece Sahaja Yoga astăzi a devenit Maha Yoga, trebuie să veniți în Maharashtra. Maharashtra înseamnă „națiunea măreață”. Sunt sigură că vă așteptați să vi se întâmple multe lucruri, dar păstrați-vă mințile deschise, pentru că este o revoluție care are loc. Nu este doar un pendul care vă aduce de la confort la disconfort. Trebuie să înțelegeți că nu e o formă de anti-cultură.

Ați venit aici pentru ca sensibilitatea voastră să devină din ce în ce mai subtilă, astfel încât aspectele grosiere să fie înlăturate și respinse, și să vă puteți simți aspectele mai profunde. Odată ce veți începe să înțelegeți principiul fundamental dătător de bucurie aici, sunt sigură că toată această experiență va fi extrem de fructuoasă. Pentru că peste tot în lume, realizăm că Sahaja Yoga, este singura cale de emancipare a ființelor umane, este singura cale prin care această lume va fi transformată într-un loc frumos.

Pentru asta trebuie să dobândim o înțelegere adecvată, orientată către... să fim asemeni soldaților care adoptă o viață disciplinată, astfel încât orice dorim să facem, să facem la capacitate optimă. Deci pentru a permite aptitudinilor voastre să se manifeste în toată plenitudinea lor, încercați să respingeți, să ignorați aspectele grosiere, care se interpun. Trebuie să le retezați uneori. Trebuie să vă treziți dimineața devreme, să vă îmbăiați în condiții rudimentare, ceea ce va fi dificil. Dar dacă încercați să vă adaptați, având nobila convingere, că sunteți parte integrantă din măreața Virata și că trebuie să fiți uniți într-o asemenea măsură încât sensibilitatea voastră să devină una și aceeași, astfel încât să vă înțelegeți foarte bine unii pe ceilalți, sunt sigură că vă veți bucura de iubirea și ospitalitatea gazdelor voastre de aici.

Sunt foarte fericită că revoluția interioară începe într-o astfel de zi. Așadar, trebuie să acceptăm această revoluție în interior. Știți cum au trăit francezii în timpul revoluției, știți cum au trăit indienii când au luptat pentru libertatea lor. Am văzut cum tatăl Meu a sacrificat fiecare bănuț pe care l-a avut; am fost nevoiți să trăim în colibe după ce duseserăm o viață în confort. A sacrificat totul. Mama a fost întemnițată de cinci ori, iar tatăl Meu a ajuns la închisoare de trei ori petrecându-și acolo cel puțin doi-trei ani, de fiecare dată. Deci vă puteți imagina, având atât de mulți copii, cum au sacrificat totul pentru libertatea țării. Ei bine, dacă trebuie să dobândiți libertatea Spiritului, trebuie să aveți simțul sacrificiului. Dar asta nu înseamnă să vă plângeți, ci să vă bucurați de acest sacrificiu, să fiți mândri de el, să nu-l simțiți ca pe un sacrificiu, ci să simțiți că vă înnobilează.Aceasta e starea interioară în care trebuie să aibă loc revoluția. Până acum, nu ați sacrificat nimic. Desigur, ați sacrificat egoul și toate lucrurile lipsite de sens, fără îndoială, dar toate acestea erau lucruri pe care nu vi le doreați; niciunul nu vă bucurați de ego. Chiar și indienii au trebuit să sacrifice mult, au renunțat la multe obiceiuri care sunt mari obstacole și afectează foarte mult creșterea sănătoasă a acestei națiuni. Ca Sahaja Yoghini, s-au înălțat de asemenea foarte mult, devenind foarte onești, extrem de dulci și ospitalieri.

În același fel, aș spune, copiii Mei din alte țări au făcut eforturi uriașe pentru a renunța la unele lucruri la care am crezut că le va fi greu să renunțe. Și-au schimbat valorile morale, au acceptat un cod moral foarte strict și se bucură de acea moralitate și virtute. Nu știu cum să vă felicit pentru asta. Ați putea spune: „Mamă, iubirea Dvs. a făcut-o", dar pur și simplu nu știu… Cred că sunt propriile voastre capacități, sunt „poorva janmas sanchitas”(merite acumulate în alte vieți) - faptele bune pe care le-ați săvârșit în viețile anterioare au dus la acest rezultat. Altfel, este imposibil să schimbi chiar și o singură persoană.

Această transformare a avut loc pentru binele, bucuria și fericirea voastră. Nu trebuie să vă mai înălțați foarte mult, însă acum trebuie să vă bucurați de transformarea voastră. Iar bucuria transformării vine prin înlăturarea tuturor etichetelor pe care le-ați dobândit trăind în India, în Est sau în Vest, și care vă trag în jos. Scăpați de ele și înălțați-vă. Cu toții trebuie să savurați împreună bucuria și binecuvântările Tatălui vostru ceresc.

Deci astăzi e o zi măreață. Această sankramana (revoluție interioară) care a început, cere un efort serios. Nu ne putem juca cu asta. Este o mare stare de urgență. Simt în atmosferă această stare. Toți zeii și zeițele vă sunt alături pentru a vă ajuta să vă înălțați. Acum voi sunteți pe scenă și voi trebuie să creați marele spectacol al revoluției. Trebuie să arătăm acestei lumi că numai Spiritul poate salva lumea, nimic altceva. Așadar, astăzi ne începem călătoria către acea subtilitate și sensibilitate, pe care o puteți simți - Nirananda. Nirananda - numele Mamei voastre este Nira, iar la Sahasrara, simțiți ananda, bucuria lui Nira.

Dumnezeu să vă binecuvânteze pe toți!