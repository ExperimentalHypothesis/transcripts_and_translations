(SOTTOTITOLI DA REVISIONARE)
S H R I   M A T A J I   N I R M A L A   D E V I
 Il Lato Sinistro
 Programma Pubblico
Brighton (UK), 13-05-1982

...buoni condizionamenti. Nel senso che, allo stesso modo, potete avere buone o cattive abitudini. Se da un lato le abitudini inibiscono od ostruiscono la vostra ascesa, dall’altro possono anche aiutarvi a stabilizzarvi. I condizionamenti vi provengono dalla materia, con la quale abbiamo a che fare tutti i giorni. Quando un essere umano vede la materia, la aggredisce e vuole usarla per i propri scopi. Modifica le forme della materia per i propri scopi. Inizia ad abituarsi ad essa come fonte di comodità, o come aiuto o guida nella vita.

Più iniziate a dipendere dalla materia, più la vostra spontaneità scompare, perché voi avete a che fare con ciò che è morto. Noi abbiamo a che fare solo con la materia morta. Quando essa è viva, non le diamo molta importanza. Così, quando iniziamo ad utilizzare la materia per i nostri scopi, la sua essenza morta si insedia dentro di noi. Ma in quale altro modo si deve esistere? - Questa è la domanda che la gente può fare - Se Dio ci ha dato le cose materiali e la materia da utilizzare, non dobbiamo forse usarle? E non dobbiamo forse gioirne? Ma noi non ne gioiamo davvero. Prima della realizzazione non si può gioire della materia. Prima della realizzazione potete solo formarvi un’abitudine e magari diventarne schiavi.

È un principio fondamentale dell’economia che i desideri in generale non siano mai appagabili. Significa che oggi volete acquistare qualcosa, ad esempio un tappeto. Bene, lo comprate. Allora quel tappeto diviene un grattacapo, perché è di vostra proprietà e dovete prendervene cura. Innanzitutto dovete assicurarlo, dovete preoccuparvi che non si rovini; poi vi viene una gran voglia di comprare qualcos’altro. Ora avete acquistato il tappeto; poi dovete prendere qualcos’altro, poi qualcos’altro ancora, e altro ancora. Quindi ciò non vi appaga, non vi dà gioia. La materia non può mai darvi gioia. È lo Spirito che vi dà gioia.

E quando ha luogo l’ascesa, quando diventate lo Spirito, allora la materia acquista un valore di altro genere dentro di noi; il valore assunto dalla materia è molto diverso.

Sicuramente Jason (sahaja yogi che ha fatto l’introduzione al programma pubblico, ndt) vi avrà detto che quando ricevete la realizzazione, iniziate a percepire la brezza fresca sulle mani. Per quanto riguarda il rapporto con la materia, è di grande aiuto essere anime realizzate, perché capite subito che cos’è buono per voi e cosa non lo è. Ad esempio, se mangiate qualcosa che non va bene per voi, perderete subito le vibrazioni e diventerete caldi. Potrebbe accadere anche solo guardandolo. Se volete sedervi su una sedia sulla quale si era seduta una persona molto negativa, immediatamente sentirete: “Oh, qui qualcosa non va”; grazie alle vostre vibrazioni che sono una cosa sicura, assoluta.

E questi condizionamenti possono scomparire, queste abitudini possono essere superate, solo se diventate lo Spirito. Infatti, lo Spirito è sempre dominato dalla materia. E deve superare tale predominio. In realtà, lo Spirito non può essere dominato da niente; ma ciò che voglio dire è che esso viene oscurato, come il sole può essere oscurato dalle nuvole. Allo stesso modo, tutto il nostro assoggettamento, o si può dire la nostra schiavitù dalla materia, ci fa dominare il nostro Spirito, nel senso che lo oscuriamo. Si creano quelle nuvole che non ci permettono di vedere lo Spirito, di percepirlo. Non lo sentiamo. Non sentiamo, in una persona, la spontaneità che è la bellezza dello Spirito.

Quindi, nel giudicare qualcuno, su che cosa ci basiamo? Sul suo aspetto fisico, sul suo abbigliamento, sul suo modo di camminare, sui suoi modi formali, se sa dire o no: “grazie”, “scusa”. Capite? Ci impressionano molto tutte queste cose: quale macchina, quale casa possiede questa persona. Magari potremmo non riconoscere un santo. Potremmo di nuovo non riconoscere Cristo, poiché era il figlio di un falegname. Come possiamo riconoscere Cristo? C’è modo di scoprire chi sia?

Molti ora dicono: “Cristo sta per venire, apparirà in televisione”. Potete farci andare chiunque, dicendo che è Cristo. Come lo riconosceremo? Dai suoi abiti o da qualcos’altro fatto da altri? La maggior parte dei dipinti e delle statue raffiguranti Cristo che ho visto, non hanno niente a che vedere con lui, sono lontani mille miglia da Cristo, sono orribili. Non so che cosa siano.

In che modo riconoscerete se è Cristo o no? O se si tratta invece di qualche mago o qualcun altro venuto proprio per ingannarci e tenerci deliberatamente lontano dalla realtà? Non c’è modo di riconoscere la verità, poiché siamo troppo abituati alle forme materiali che abbiamo. La nostra idea di arte, ad esempio, segue la stessa linea. Apprezziamo questo tipo di arte.

Se chiedete il perché, vi risponderanno: “Perché, sa, questo ha armonia,” o magari “Questo è più proporzionato,” e tutto il resto. Ma voi come lo sapete? Lo sapete perché avete letto certi libri o magari avete sentito dire da qualcun altro che questa è arte, è bellezza.

Insomma, voi giudicate bello qualcosa, ma lo è veramente? Se è bellezza dovrebbe essere lo Spirito, poiché lo Spirito è bellezza e la bellezza è lo Spirito. Quindi, è veramente bello? Come giudicate se un tipo di arte è bello o no? Ad esempio, secondo i normali criteri di femminilità, non credo che Monna Lisa sia una bella donna. Oggigiorno si osserva come siano ritenute belle le donne che assomigliano alle zanzare. Perché quindi definiscono Monna Lisa così bella? Che cosa accade? Migliaia di persone si assembrano ad ammirare quel dipinto: perché? Che cos’è? Solo le vibrazioni vi riveleranno che esso emette vibrazioni. Senza che ve ne rendiate conto, esso attrae il vostro Spirito. Anche se non ne siete consapevoli, attrae il vostro Spirito. È per questo che quel dipinto è universalmente apprezzato.

Ma quando il condizionamento diviene collettivo, qualsiasi condizionamento di questo genere diventa collettivo, e voi accettate che: “Questa forma è bellezza, questa forma è realtà, questa forma è spontaneità,” a quel punto ha inizio la confusione. La confusione ha inizio quando ciò diventa collettivo. Ad esempio ho incontrato alcuni seguaci di certi guru e ho chiesto: “Che cosa vi fa pensare che il vostro guru sia un vero guru? Che cosa vi ha dato?” E uno di loro: “Quando sto seduto sulla sedia mi metto a saltare da solo. Io non faccio nulla, ma accade spontaneamente”. Ed in mia presenza il suo corpo si scuoteva in maniera orribile. Chiunque sentirebbe grandissima compassione e preoccupazione per una persona così, che non riesce a star seduta per cinque minuti di seguito.

(Una donna dal pubblico dice: “Scusi, non era un fenomeno spontaneo, ma nervoso”. Shri Mataji: Sì, è quello che sto dicendo.

D.: “Ciò che lei dice è sbagliato”.

Shri Mataji: Che cosa?

D.: “Ogni cosa”.

Shri Mataji: Da dove viene?

D: “Da questa strada”.

Shri Mataji: Ecco. Meglio che se ne vada.

D: “Non si preoccupi, lo sto facendo”).

Shri Mataji: Guardate un po’. Ora se ne andrà al pub. Dovete cercare di comprendere le sottigliezze, sapete. Se ciò che dite viene confermato, allora cosa c’è? Supponiamo che qualcuno si metta a saltare su una sedia. Ciò che lei dice è vero, sono i nervi. Ciò significa che non avete controllo sui vostri nervi, non è così? Non la pensate così? Non ne avete il controllo. Non li tenete sotto controllo. La spontaneità non è qualcosa che vi rende schiavi - è questo il punto che sto cercando di spiegare - non è così, anzi vi rende maestri. La spontaneità deve rendervi maestri, e non schiavi di qualcosa.

Lei deve avere fatto meditazione trascendentale, perché loro saltano così, e alla fine diventano epilettici. Ne ho curati molti. Non so se qualcuno venga da lì. Anche il capo della loro accademia in Scozia... - ‘l’accademia volante’, come la chiamo io, dove la gente paga tremila (sterline, ndt) - questo signore seduto qui è uno di quelli che hanno sofferto a causa loro. Quando sperimentano quella sofferenza, si rendono conto di cosa significhi. L’altro giorno abbiamo visto qualcuno con un’epilessia ad alta frequenza. Era un povero ragazzo a malapena di ventisei anni, un giovanotto, che avrebbe dovuto godersi la vita; invece stava subendo un trauma che non potete immaginare. E se questo accade a qualcuno che va da un guru che ha anche pagato, come può avere a che fare con lo Spirito? Sto cercando di dirvi che lo Spirito vi dà quella spontaneità grazie alla quale siete voi i maestri. Siete maestri di voi stessi, completamente, senza alcun genere di schiavitù, senza crearvi alcuna abitudine. Anzi, tutte le abitudini scompaiono. Diventate così spontanei che non mi occorre dirvi nulla. Semplicemente abbandonate tutte le abitudini e divenite maestri di voi stessi.

Dovrebbe accadervi questo. Invece, se vi dedicate a cose che vi renderanno schiavi, per un po’ vi piacerà perché non potrete farne a meno. Ma se davvero ci riflettete, scoprirete che non è quello che volevate. Voi volevate essere maestri di voi stessi.

Ora, come mostrato su questo cartellone, noi abbiamo due poteri, il sinistro ed il destro. Il potere di sinistra è quello che ci dà i condizionamenti – è il lato sinistro, il subconscio, il subconscio collettivo. Esso ci dà i condizionamenti. Ora, se provate a negare tutto questo, sappiate che il lato destro è molto peggiore. Ci dà l’azione, ma con l’azione si può diventare molto egoisti. Quindi in entrambi i modi possono sorgere problemi. Se dite: “Bene, non avrò mai condizionamenti. Che c’è di male a fare questo? Che c’è di male a fare quello?”, e se seguite questa idea, questa libertà, ciò  significherà solo degenerazione, non libertà. Perché la libertà deve essere sostenuta dalla saggezza. Quindi, lo spostamento su entrambi i lati non va bene.

Cosa va bene, quindi? Al centro non si è condizionati da niente, né si è orientati all’ego. Ma come riuscirci è il problema. Il problema è come arrivarci. Essere spontanei significa essere assolutamente liberi.

Ora, considererei questi due poteri come il freno e l’acceleratore di una macchina. Adesso voi usate entrambi i poteri – potete usare prima il freno, poi l’acceleratore - e cercate di controllarli. Ma per prima cosa è difficile comprendere come poterli usare. Gradualmente, con la pratica, ci riuscirete. Se sapete guidare la macchina, diventate bravi conducenti. Dopo essere divenuti bravi conducenti, non siete ancora maestri della guida; ma in seguito diventate maestri. Oggi, quindi, il Maestro dentro di noi è lo Spirito. Ma prima della realizzazione noi non siamo maestri, poiché il Maestro non è ancora entrato nella nostra mente conscia, non si esprime nella nostra mente conscia, nel senso che non abbiamo ancora acquisito i Suoi poteri.

Lo Spirito esiste ed ha i propri poteri. Noi però non li abbiamo percepiti interiormente. Una volta percepiti i poteri dello Spirito, acquisiamo i nostri pieni poteri che già esistono. Sono dentro di noi, sono proprio nostri. Non dobbiamo prenderli in prestito da nessuno, chiederli a nessuno, sono dentro di noi. Lo Spirito è dentro di noi; l’unica cosa è che esso deve illuminare la nostra consapevolezza. Deve entrare nella nostra consapevolezza.

Usando una semplice terminologia medica, possiamo dire che lo Spirito deve manifestarsi nel nostro sistema nervoso centrale, così da renderci conto di ciò che facciamo. Non si tratta di mettersi a saltare su una sedia, o come ha detto qualcuno: “Semplicemente, iniziamo a comportarci così”. Questa è ipnosi. Non va bene. In quel momento non siete consapevoli. Fate queste cose sotto ipnosi. L’ipnosi potrebbe provenire da una forza esterna. Non è la vostra forza, la vostra consapevolezza, la vostra comprensione, il vostro potere. Appartiene a qualcun altro, poiché non siete voi a farlo.

Così come la materia ha il potere di dominarci, allo stesso modo vi sono alcune cose materiali, direi, molto pericolose, che si verificano. Ad esempio, prendete il cancro: esso vi domina. È una cosa molto seria. Il cancro vi domina; voi non potete dominarlo. Prendete questo esempio molto concreto. Ora, qual è la causa? I dottori dicono che è questa cosa, quella cosa.

Noi, in Sahaja Yoga, possiamo curare il cancro, può essere sicuramente curato al cento per cento, è stato curato. Molti sahaja yogi sono guariti dal cancro. In che modo? È molto semplice: divenite voi stessi maestri e padroneggiate anche la malattia, padroneggiate ogni cosa. Poiché il Maestro è dentro di voi; ma non è ancora entrato nella vostra mente conscia, questo è l’unico anello mancante. E quando ciò avviene, ha luogo lo Yoga, l’Unione.

Ora dovremmo limitarci esclusivamente alla realizzazione del Sé; di Dio parlerò la prossima volta. Realizzazione del Sé significa portare lo Spirito nella vostra mente conscia. Qual è la causa del cancro? Vediamo qui che cosa accade. Esso è provocato dall’attività del lato sinistro. Le attività del lato sinistro sono i traumi emotivi, i problemi e sconvolgimenti emozionali. Ogni tipo di insicurezza può portarvi sul canale sinistro. Un ulteriore piccolo spostamento può essere dovuto a questi orribili guru che vi ipnotizzano. Vi mandano sul lato sinistro. Introducono in voi degli spiriti o non so cosa facciano, ma vi scaraventano sul lato sinistro. Ognuna di queste attività non autorizzate da Dio causa il vostro spostamento sul lato sinistro, poiché con esse non potete ascendere nel centro. Per questo andate a sinistra o a destra.

Quando esagerate con queste cose, come la magia nera...qui avete un’altra cosa della quale ho sentito parlare, una specie di organizzazione, e quest’uomo che vedete, in casa sua vedeva muoversi ogni cosa. Quando entrò in Sahaja Yoga la sua brocca dell’acqua si spostava di qui, un’altra cosa si muoveva di là, e lui non riusciva a spiegare che cosa succedesse nella sua stanza. Se ne stava tranquillamente seduto e vedeva le cose muoversi da un punto ad un altro. Succede così. Che cos’è? Cos’è che provoca questi fenomeni che voi non potete controllare? Ritorniamo allo stesso punto: qualcosa che voi non potete controllare. In questo modo entrate nel regno nel quale siete dominati e non avete il controllo di voi stessi; e quando entrate in questo regno...ho sempre visto che tutti i malati di cancro ne sono colpiti. Quasi tutti.

Essi non ne sono consapevoli; non sanno come ci finiscono. Supponiamo che una donna soffra per insicurezze provocatele dal marito, o magari per il pensiero che suo marito possa lasciarla in qualsiasi momento. Lei lo ama. Comunque sia, una donna così può contrarre il cancro al seno, poiché l’insicurezza si manifesta in uno dei centri che potete vedere raffigurati qui, il chakra del cuore; il cuore centro, come diciamo noi. Se questo centro va fuori uso, se una donna si sente insicura per qualsiasi motivo, è vulnerabile agli attacchi, e può contrarre il cancro. Dobbiamo quindi comprendere la vita nella sua totalità, e non in maniera unilaterale. Occorre comprendere l’impatto totale della vita, l’effetto totale della vita, il rapporto totale con la vita. Nessun medico ne è a conoscenza. Quando cerca di curare una paziente affetta, ad esempio, da cancro al seno, si renderà conto che è una donna insicura?

C’è un’altra malattia, l’anoressia, della quale molte ragazze soffrono. Non mangiano proprio, smettono di mangiare. Voi non sapete che cosa accada. I medici non sanno trovare una cura, nessuno sa curarla. Qual è la sua origine? È il rapporto di una ragazza, di una figlia, con il padre. Se, ad esempio, il padre muore e la figlia non può più vederlo, oppure nel profondo del cuore ama il padre ma non sa esprimerlo, oppure fra padre e figlia vi è un brutto rapporto, nasce questo problema, l’anoressia. Vi stupirete, ma è impossibile per i medici – ne abbiamo qui alcuni – è impossibile per la medicina persino avvicinarvisi. Poiché essi non vedono l’essere umano nella sua totalità. È uno strumento molto delicato creato da Dio. Il nostro modo di essere duri con gli altri, il nostro modo di cercare a volte di creare problemi agli altri, di renderli insicuri, è ingiusto, scorretto. Senza rendercene conto causiamo in loro una profonda insicurezza, e queste insicurezze possono scatenare malattie incurabili delle quali non siamo consapevoli.

Quindi, per capire la totalità, che cosa dovrebbe accaderci? Dovremmo raggiungere quello stato nel quale possiamo vedere la totalità. Ad esempio, se io ora dovessi vedere l’intera Brighton, che cosa dovrei fare? Dovrei salire su un aereo ed osservarla da quell’altezza. Così potrò vederla interamente. Allo stesso modo, nella vostra consapevolezza, nella vostra comprensione, dovreste ascendere fino al punto dal quale possiate vedere la totalità. Se non potete vederla, la vostra visione parziale, limitata, può creare confusione e problemi, alcuni dei quali possono essere di natura davvero molto grave. Poiché come esseri umani noi non sappiamo che cosa siamo.

Il più grande problema degli esseri umani è che dicono: “Non mi piace”. Chi è questo ‘io’? È il vostro Spirito o il vostro ego? Quale parte di voi dice: “Non mi piace”? Oppure è un vostro condizionamento, dovuto al fatto che siete stati cresciuti in un certo modo e quindi quella cosa non vi piace? Qual è la parte di voi che non l’apprezza? E vi stupirà sapere che non è il vostro Spirito, poiché come fate a sapere se una certa cosa è gradita allo Spirito? Solo con le vibrazioni; solo quando potete sentire le vibrazioni potete affermare: “Sì, questa cosa piace al mio Spirito”, poiché in quel caso fluiscono le vibrazioni.

Quindi, come esseri umani, siamo ancora in fase di transizione. Non abbiamo raggiunto quello stato chiamato della realizzazione del sé, nel quale diventate lo Spirito. Divenire è il punto. Quando diventate lo Spirito, voi sapete che cosa vi piace. Sapete davvero che cosa vi piace veramente, poiché a quel punto siete la realtà, non siete i condizionamenti, non siete più l’ego, ma siete ciò che siete veramente, ossia lo Spirito.

E, sorprendentemente, lo Spirito è un essere collettivo. Non si tratta di un senso di collettività artificioso dentro di noi, del tipo: “Bene, siamo tutti di Brighton quindi siamo una cosa sola”, oppure “Abitiamo tutti nella stessa strada, quindi siamo una cosa sola”. Non è così, ma è qualcosa che voi siete, siete assolutamente un essere collettivo, e voi iniziate a percepire interiormente questa collettività grazie al lavoro di questi diversi centri. E potete sentire gli altri, potete percepire anche gli altri sulla punta delle vostre dita. Ci credereste? Nella Bibbia è scritto che “le vostre mani parleranno”. La descrizione di questi tempi moderni è che “le vostre mani parleranno”. Perché la gente non tenta di capire come ciò possa accadere? Come possono parlare le vostre mani? Ciò che avviene è che sulla punta delle dita iniziate a percepire e a comprendere cos’è la realtà, cos’è la bellezza, cos’è la gioia, cos’è l’amore.

Questi problemi che ci derivano dal lato sinistro, alla fine ci procurano dolore fisico. È molto doloroso avere problemi di lato sinistro; molto, molto doloroso. È un dolore che non può essere spiegato, che nessuno può capire, che nessuno può curare, del quale non potete parlare a nessuno; e la gente pensa che vi stiate agitando per nulla, vi prescrivono psicoterapie, e voi non comprendete perché questo dolore sia dentro di voi. Ed esso proviene dal lato sinistro, dal subconscio.

Ma oltre il subconscio vi è il subconscio collettivo, il quale contiene in sé tutto ciò che è stato creato dall’origine della creazione fino ad oggi. Ed una volta finiti nel subconscio, vi ci perdete. Siete così sopraffatti dal potere del subconscio, che comprenderlo, uscirne e non soccombergli, è qualcosa che va oltre le vostre possibilità. E ciò aumenta in continuazione.

Ho chiesto a qualcuno: “Perché avete continuato a comportarvi così quando sapevate che non eravate voi, ma qualcun altro a farlo? Perché seguitavate comunque?” Mi hanno risposto: “Madre, eravamo come sotto un lenzuolo, brancolavamo al buio, non sapevamo dove stessimo andando; e allora andavamo solo avanti, avanti, avanti...”

Inoltre, come vi ho detto la volta scorsa, il senso di colpa rappresenta il blocco più grande. È il blocco maggiore perché quando vi sentite colpevoli, questo centro sul lato sinistro (Vishuddhi, ndt) si blocca e diventa tutto difficile. E voi non sapete perché vi sentite colpevoli. Vi sentite sempre così ma non ne conoscete il motivo, non sapete perché vi vengano queste idee di colpevolezza; e questo senso di colpa vi allontana dalla gioia, dal gioire di qualsiasi cosa, dall’essere spontanei. Perché? E ciò spiega perché talvolta ci sentiamo infelici per nessun motivo. In realtà, Dio non ci ha creati per essere infelici; ci ha creati in modo meraviglioso, accurato. Ci ha creati con tanto amore e compassione non per farci sentire infelici o altro. Egli non ci causa malattie né problemi. Ma siamo noi che abbiamo inflitto queste cose a noi stessi andando agli estremi, sul lato sinistro o sul destro. Poiché oggi sto parlando solo del sinistro, direi che anche sentirsi tristi senza motivo è sbagliato, significa essere ingiusti con voi stessi.

Le persone di lato sinistro devono rendersi conto di essere lo Spirito, di essere quella bellezza che deve manifestarsi, che deve esprimersi; non sono persone che devono soffrire in continuazione e vivere da miserabili. Non sono così, ma poiché si accollano tante cose, sopportano molto, diventano così. E per sottrarsi a questa sopportazione, possono cadere in altre abitudini, sapete. Molti si danno all’alcool anche perché non riescono a far fronte alle sofferenze della vita, non riescono a tollerarle, e per questo si danno al bere. Ma una volta risvegliato in voi lo Spirito, diventate molto forti. Divenite così gioiosi, così spontanei che tutte queste cose vi abbandonano, tutto questo – le cosiddette malattie, le cosiddette abitudini – semplicemente sparisce e voi sbocciate diventando una personalità nuova.

Ora, i motivi fondamentali per cui avete in voi questi centri...Potrebbe venirvi in mente di biasimare Dio: “Perché ci ha dato questi centri sul lato sinistro? Che bisogno c’era? Non avrebbe dovuto darceli, così saremmo semplicemente stati al centro”. Ma il problema è che gli esseri umani devono sapere in piena libertà come trattare se stessi. Devono apprendere la saggezza con le maniere un po’ forti. Devono rendersi conto che andando agli estremi hanno sofferto. Devono rendersene conto, perché se devono diventare veramente, assolutamente liberi, devono crescere in saggezza. Se non sono saggi, non potranno entrare nel Regno di Dio, perché saranno degradati. La gente sfrenata che non comprende leggi né regole, se in Inghilterra viene arrestata, deve essere messa in prigione.

Allo stesso modo, gli esseri umani che non hanno in sé questa saggezza, potranno imparare solo soffrendo. Però non dovremmo chiedere di soffrire. Quando chiediamo di soffrire, innanzitutto stiamo chiedendo di commettere errori. Perché come potrete soffrire se non farete sbagli? Quindi, quando chiediamo di soffrire, stiamo commettiamo un errore. Ciò che dovremmo invocare non è altro che il nostro Spirito, e se lo invocate, esso è vostro e dovete conseguirlo. È un vostro diritto.

In nessun modo vi sto obbligando o sto facendo per voi qualcosa di speciale. È già tutto lì. Voi siete come una luce che deve solo essere accesa, poiché io sono una luce accesa e se anche voi lo diventate, potrete accenderne anche altre. È molto semplice. Se divenite luci accese, potete illuminarne altre. A quel punto non dovrete più preoccuparvi di nient’altro. Divenite voi stessi luci accese, è questo il punto. È tutto lì, è vostro, dovete solo conseguirlo. È così semplice, non c’è niente di molto complicato come lo rende questa gente, o come ve lo hanno presentato questi filosofi; niente del genere. È molto semplice, è dentro di voi, è spontaneo; è un processo vivente grazie al quale diventerete esseri sovrumani, così come, grazie ad un processo vivente, siete diventati esseri umani.

È assolutamente spontaneo e non potete pagare per questo. Come potreste pagare? Insomma, è assurdo! Se è un processo vivente, come potrete pagare? Quanto pagate un albero per crescere? Voglio dire, per ogni cosa vivente, paghiamo forse qualcosa? Quanto paghiamo il nostro naso per respirare? Possiamo forse farlo? È assurdo, ridicolo. Non possiamo pagare per questo, non è possibile, è un processo vivente nel quale voi dovete divenire; l’uovo deve diventare un pulcino.

Quanto pagate un uovo perché diventi un pulcino? O quanto paga l’uovo alla madre per diventare un pollo? È così ridicolo, ma noi non ci rendiamo mai conto che le cose viventi sono del tutto spontanee. Noi non vediamo mai ciò che è vivo: viviamo insieme alla materia, viviamo con le cose morte, non con le cose vive. Se osservate un albero, se vi mettete ad osservare in che modo un fiore diventa un frutto, non ci riuscirete, perché questo processo avviene così lentamente che non si può percepire la trasformazione del fiore in frutto. Improvvisamente vedete dinanzi a voi il risultato. Come quando sono arrivata a Londra dall’India: ho notato che tutti gli alberi erano spogli, proprio come bastoni secchi, completamente. Nel giro di una settimana mi sono resa conto che stavano diventando verdi; ed entro la seconda settimana, era tutto così lussureggiante da non credere. Noi non ce ne accorgiamo nemmeno, diamo tutto per scontato. Invece accade. E come? È un miracolo. Se osservate, è miracoloso come questi fiori, alcuni fiori particolari siano solo su un certo albero ed altri su un altro albero. Come avviene? Chi li sceglie? Chi dà loro la forma giusta? Chi organizza tutto questo? Ed è questo che occorre comprendere: che è il Potere onnipervadente di Dio a compiere tutto il lavoro vivente.

Ed una volta diventati lo Spirito, questo potere inizia a scorrere attraverso voi. Lo sentite fluire attraverso di voi, così come quando Cristo fu toccato da qualcuno e disse che un po’ del suo potere era stato trasmesso a quella persona. È così. Voi diventate semplicemente un mezzo di questo potere che fluisce. Ma avete i poteri per manovrarlo, per gestirlo, per capirlo. Sapete tutto in proposito, sapete trasmetterlo, sapete farlo funzionare, sapete curare gli altri e voi stessi. Conoscete il completo funzionamento del vostro meccanismo. A parte questo, ottenete anche i poteri per superare tutti i problemi del vostro ingranaggio. È davvero fantastico. Tutto sembra assolutamente fantastico poiché non l’abbiamo mai visto prima. Non ci sembra fantastico vedere tutti questi fiori trasformarsi improvvisamente in frutti; non ci sembra così. Quando però vediamo esseri umani trasformarsi in frutti; questo sì sembra fantastico: “Com'è possibile?”

Non era mai accaduto prima. Solo una persona riceveva la realizzazione, era difficilissimo, nessuno ci riusciva. Com’è possibile oggi tutto questo? Io dico che questo è il tempo della fioritura, che era già stato promesso e profetizzato. Anche un grande poeta del vostro Paese, William Blake, lo ha predetto. Aveva affermato che sarebbero giunti i tempi nei quali gli uomini di Dio sarebbero diventati profeti, ed avrebbero avuto il potere di rendere profeti gli altri. Nessuno avrebbe potuto essere più preciso di Blake, vi dico. Fu tanto grande da predire che questo sarebbe accaduto. E questo è ciò che ci si deve aspettare quando ci rivolgiamo a qualcuno per la nostra ricerca (cioè un guru, ndt): siamo diventati profeti? E che cos’è un profeta? Un profeta è un essere collettivo, che ha piena conoscenza, è un maestro. Noi definiamo profeta un maestro. Ed è questo che voi dovete diventare: maestri. E questa maestria è molto semplice perché è completamente innata in voi, occorre solo stabilire la connessione. È come un televisore che deve essere collegato alla corrente: è tutto già predisposto, è lì, inizia semplicemente a funzionare. Allo stesso modo, voi siete così, siete questo. Occorre solo instaurare la connessione. Qualunque sia la vostra casta, comunità, razza, nazionalità, forma, altezza, qualsiasi cosa siate, non fa alcuna differenza perché tutti voi avete dentro questa cosa grandiosa, questo potere di rinascita e dovete rinascere; e rinascerete. Perché non oggi?

Non c’è motivo di adirarsi; infatti a volte la gente si irrita, perché non ama chi le parla di qualcosa di cui lei stessa non va orgogliosa. Non lo gradisce. Ad esempio, un ubriacone che beve troppo, un alcolista, odia la sua dipendenza e se ne duole; ma se qualcuno gli dice, nel modo più gentile possibile: “Faresti meglio a smettere di bere”, non lo gradisce.

Ma io non vi dico che non dovreste bere; ho detto che semplicemente vi accadrà di smettere. Io non dico: “Non fate questo” o “Non fate quello”, ma avviene. E per prima cosa dovete capire qual è il problema e come lo si risolve. Per questo devo parlarne, diversamente non ci sarebbe alcun bisogno di parlarvene: semplicemente funziona, funziona proprio perché voi siete pronti a riceverlo e lo ottenete. Io non faccio nulla. Direi che sono solo un catalizzatore che agisce.

Spero che mi porrete delle domande, prima di passare a dare la realizzazione. Se avete domande, vi prego di farmele. Dovete farmele. Sì?

Domanda: C’è differenza fra quello che afferma lei e quello che dice Guru Maharaji?

Shri Mataji: Chi?

Domanda: Guru Maharaji.

Shri Mataji: Ora, vi dirò una cosa. Quando parlate di qualche guru, non voglio fare polemiche. Va bene? Questa è la prima cosa che voglio chiarire; ma vi dirò anche di chiedere a voi stessi o a chiunque: “Che cosa ha fatto costui per gli altri? È stato in grado di dare a voi o a qualcuno dei poteri?” Capito? Ora, io posso indicarvi tutte le persone realizzate che sono qui. All’apparenza sono proprio come voi. Ovviamente, dal loro viso potete notare che sono persone molto rilassate e molto felici. Ma loro possono curare le persone, possono dare la realizzazione agli altri, capiscono tutto ciò che non va in voi ed anche in se stessi. E quest’altro (guru), che cosa ha fatto per la vostra consapevolezza? Niente. I suoi discepoli, che cos’hanno ottenuto?

Se chiedete loro: “Dov’è la Kundalini di questa persona? Che problemi ha questa donna, oppure quale problema la preoccupa?”, non saranno in grado di dirlo. Se non riuscite nemmeno a comprendere che cosa non va in voi o in un’altra persona, come potrete porvi rimedio? Tutta questa gente (falsi guru, ndt), che cosa fa? Vediamo. Una semplice cosa è che possono ipnotizzarvi. Potrete sentirvi felici per un po’, è come bere. Sapete, se bevete vi sentite felici. Ma bevendo che cosa abbiamo ottenuto? Siamo forse diventati maestri?

Loro sono tutti così, vedete, ed anche questo signore (falso guru, ndt) ovviamente è così, poiché ha richiesto una Rolls Royce. Che cos’è una Rolls Royce per un profeta? Che importanza può avere? Capite cosa intendo dire? È così ovvio, è così logicamente ovvio. Per prima cosa, chiunque prenda denaro da voi è un parassita, semplicemente. E fra tutte le cose, chiedere una Rolls Royce....

Voi avete avuto Cristo. Dalla sua vita potete capire: a lui interesserebbero le vostre Rolls Royce? Una simile personalità, che è un re, non si cura di avere o meno una Rolls Royce, di dormire o meno per terra; non fa differenza. Una simile personalità non bada a niente poiché vive nella comodità, ha in sé la propria comodità. È un uomo che rispetta se stesso. Credete che chiederebbe alcunché? È talmente ovvio, per voi è così ovvio.

Ma quando parlo a certe persone di questo guru, in particolare di quello di cui lei mi sta parlando, mi rispondono: “Madre, noi gli diamo il metallo e lui ci dà lo Spirito”. Può forse esservi uno scambio? Potete comprare lo Spirito? Usate la logica, capito? Dio ci ha dato il cervello per comprendere, e possiamo usarlo con logica. Potete forse comprare lo Spirito? Non è molto semplice (da capire, ndt)? Non si può pagare per questo, figlio mio, non si può.

Se volete darmi un fiore, bene, è solo un’espressione del vostro amore, tutto qui. Ma non potete comprarmi. Non potete. Il vostro amore può comprarmi, è vero, è diverso. Ma non potete comprarmi con metallo e denaro. Che cos’è una Rolls Royce? Io non so che cosa siano tutte queste corone, queste cose. A che cosa servono? Non vi danno gioia. Andate a chiedere a quelli che indossano le corone.

Proprio l’altro giorno ero con la signora Thatcher. Poveretta, era così infelice! Sì, lo era! Sapete, ho cercato in un certo senso di migliorare le sue vibrazioni. Era molto triste. Eravamo sedute di fronte a tavola, e parlavamo. E ciò che facevo era riequilibrarla; poveretta, era molto, molto turbata.

Quindi dovete capire, voi siete persone troppo semplici, siete ricercatori dei tempi antichi. Non siete ricercatori di oggi, ma dei tempi antichi. E questa epoca vi è stata promessa anche prima, ed ora dovete trovarla. Ora dovete mantenere una logica ferrea. Chiunque richieda una Rolls Royce, direi che è un esempio lampante di qualcuno che non può essere un guru.

Questo è il più evidente, assolutamente uno dei più ... Ma ce ne sono di più sottili. Lui non è molto sottile. Ne uscirete in un batter d’occhio, tutti voi, lo so. Ma quelli più sottili sono anche peggio. Alcuni possono anche non chiedere soldi. Magari non lo fanno. Non ne conosco, ma potrebbero essercene alcuni, poiché ho sentito dire di qualcuno in India che ora non prende denaro. Ha guadagnato qui ed ora è andato in India dove non chiede soldi ai discepoli. Ma uno che conosco, che veramente non ha preso soldi, ha però sfruttato le donne. Non è interessato all’aspetto economico, ma usa le vostre donne. È così, dovete capire. Il loro interesse non è per il vostro Spirito, ma per il vostro portafoglio o per le vostre donne. Pensate. Come può la santità associarsi a queste immonde abitudini della gente? Significa che essi stessi sono sotto il controllo di desideri anti-Dio. Queste sono tutte attività anti-Dio.

E voi siete persone così semplici, vi dico, siete così semplici! Se dite ad un indiano che un guru si è fatto regalare una Rolls Royce, vi risponderà: “Che cosa?” Subito ribatterà che loro non vogliono saperne di cose del genere. Come potrebbero? Nessuno in India la regalerebbe a nessun guru. Anzi, a volte sono i guru a dover dare soldi alla gente, all’inizio, per attrarla. Gli indiani occidentalizzati sono diversi, ma i veri indiani vivono con la propria madre e sanno il fatto loro. Nessuno può ingannarli, sono gente molto pratica.

Sì, figlia mia?

Una donna fa una domanda a proposito della fede.
Shri Mataji: La fede è di due tipi: quella che in sanscrito chiamiamo Shraddha è diversa da quella che voi chiamate fede. In inglese usano questo termine intendendo una fede cieca, mentre l’altra è la vera fede. Possiamo metterla così. La fede cieca è quella che ci fa dire: “Ho fede in Dio e lui mi guarirà”. Questo è un tipo di fede. L’altro tipo è la fede illuminata, nella quale vi dico che voi siete lo Spirito, una volta che siate connessi.

Se voi dite: “Ho fede in Dio” - non dovete sentirvi feriti quando vi dico la verità – è una fede cieca, poiché non siete ancora connessi con questo Potere. Non siete connessi. Se io comincio a ripetere: “Cristo, Cristo, Cristo, Cristo”... Cristo non ce l’ho in tasca. Non posso nemmeno incontrare un primo ministro, o una regina, senza aver seguito un protocollo, una connessione o, si può dire, se non ho una posizione o un’autorità. Non è forse così? Quando parliamo di gente come quella che ripete in continuazione ‘Rama, Rama, Rama, Krishna, Krishna’... Vedete, essi sono tutti delle Incarnazioni e Cristo è il Figlio di Dio, è il Figlio di un Re, e non potete proprio incontrarlo. Non potete proprio chiamarlo. Non è ai vostri ordini, non è un vostro servitore. Capito?

Quando avete questo tipo di fede - quella nella quale non siete connessi - se guarite da una malattia, siete curati da altre entità, non da Cristo. Ma se siete anime realizzate e venite curati, allora è Cristo che lo fa.

Vi parlerò di una differenza molto netta fra metodi di cura. In Inghilterra abbiamo – l’avevamo, non so se esista ancora – un’organizzazione chiamata Centro di Cura Internazionale del defunto Dr. Lang. Questo Dr. Lang è morto, infatti è defunto (risate), ma aveva un centro di cura. Quest’uomo morì e prese possesso di un uomo in Vietnam, un soldato; non era suo figlio, ma un soldato qualsiasi.

Gli inglesi sono molto onesti, sono sinceri, sapete, e dicono la verità; non dicono: “Facciamo le cose tramite Dio”, o qualcosa del genere. Bene, questo spirito disse al soldato che vi sono molti medici – spero che i medici presenti non si offenderanno – che essendo stati molto ambiziosi, una volta morti desiderano ancora curare la gente. E (aggiunse, ndt): “Vai da mio figlio e raccontagli che io sono entrato in  te, e lui ti crederà”. E l’altro: “Come potrà credermi?”

“Ti svelerò alcuni segreti che condividiamo solo io e lui. Così ti crederà sicuramente”. Il soldato accondiscese. Era un ragazzo molto sano; in realtà lo spirito entrò in lui al momento di un improvviso shock. Durante la guerra vide qualcosa che gli provocò uno shock, e questo spirito penetrò in lui. Questo stesso spirito lo condusse in qualche modo in Inghilterra, dove incontrò il figlio (del Dr. Lang, ndt) e gli raccontò tutta la storia. Il figlio alla fine dovette credergli, poiché (il soldato) era a conoscenza di moltissimi loro segreti. E così avviarono questo centro di cura.

Il punto è come io sia venuta a conoscenza di questo defunto Dr. Lang. Essi curarono una signora indiana, molto tempo fa, vi parlo del 1970. Lei poi venne ad incontrarmi, ed era molto nervosa, si scuoteva così. Le chiesi: Che succede?” E lei: “Soffrivo di una certa malattia, temevo di dovermi sottoporre ad un’operazione, così venni a sapere di questa organizzazione. Scrissi e loro mi risposero, ‘In quella data, a quell’ora, noi entreremo nel suo corpo’ – apertamente; non dissero: “Siamo persone autorizzate da Dio” o altro – ‘Entreremo nel suo corpo e lei sentirà un lieve tremore, ma non è niente. Lei si addormenterà e noi agiremo’.”

Lei mi disse di essere guarita da quella malattia, ma dopo tre anni o giù di lì, tutto il suo corpo iniziò a scuotersi. Quando non poté più sopportarlo, venne ad incontrarmi. Fu così che venni a sapere del Dr. Lang, sapete; per tre anni questa povera donna dovette subire questa tortura e soffrì moltissimo, poi venne a trovarmi. Quando venne da me erano trascorsi sei anni da quando il Dr. Lang era entrato nel suo corpo, poiché per tre anni era stata bene e dopo tre anni iniziò tutto quanto. E fu così che mi resi conto di tutti gli spiriti che erano entrati in lei, medici e quant’altro. Fu un caso orribile. Ovviamente poi è stata curata, senza dubbio.

Perché quando diventate lo Spirito, voi siete al sicuro nella vostra fortezza, nessuno può penetrare nel vostro corpo. Diventate qualcosa che non è contaminato, non è sopraffatto, non può essere dominato da nessuno. E così lei fu curata.

Così, riguardo alla fede, se qualcuno dice: “Sarete curati” (Shri Mataji schiocca le dita, ndt) e la gente si mette a gridare, a strillare e a fare di tutto, improvvisamente potreste sentire che c’è la possessione di uno spirito. A volte sostituiscono anche questi spiriti, è molto sorprendente. Possono sostituire uno spirito con un altro. Ho visto anche casi del genere. Con gli spiriti ho visto cose di ogni tipo.

L’altro giorno - soltanto circa otto giorni fa - non è vero Marie? Quando è arrivato quell’uomo dei ‘carismatici’? Otto giorni fa, in Francia, è entrato un tizio. Era giovane, sui ventiquattro anni o giù di lì, ed ha iniziato ad agitarsi moltissimo, si è messo a piangere e fare cose così strane come non avevo mai visto. In lui era entrato uno spirito. Tutto il suo corpo si scuoteva, è caduto per terra, si è messo a piangere, a lamentarsi, è successo di tutto.

Ha detto: “Ho aderito al movimento dei ‘carismatici’, e l’ho preso lì”. Lì vengono posseduti e poi pensano che lo Spirito Santo sia entrato in loro. Immaginate. Come può lo Spirito Santo rendervi infelici? Non so da dove vengano queste idee. E, povero figlio, soffriva tantissimo. Ora è guarito, ma non poteva credere che si potesse stare bene, poiché pensava... Questa gente dice: “Questi sono i tuoi peccati e devi superarli. È a causa di essi che ti succede tutto questo; hai creato ancora dei cattivi karma (azioni, ndt), ecc. ecc”. Ma i vostri cattivi karma e tutto il resto possono essere risolti quando la Kundalini sale. C’è qui un centro apposta per questo (Agnya, ndt), che è veramente adornato da Gesù Cristo.

(Shri Mataji chiede ad uno yogi:) Hai parlato di questo centro? Bene. Quando questo centro è attraversato dalla Kundalini - ecco perché dicono che occorra passare attraverso di Lui – Gesù si risveglia e, al suo risveglio, questi due palloni dell’ego e del superego che vedete qui, i vostri condizionamenti e tutti i vostri problemi di lato sinistro e di lato destro vengono assorbiti. È per questo che si dice che è morto per i nostri peccati.

Egli è descritto nelle antiche scritture indiane come Mahavishnu ma, sapete, i missionari che si recarono in India dettero una immagine molto distorta di Cristo, assolutamente distorta, così loro aspettavano ancora l’avvento di Mahavishnu. Ed è Lui. Per i missionari Egli sarebbe qualcuno che, per così dire, converte la gente e assurdità simili. Capite? Non è la realtà. Lui deve essere risvegliato in voi. L’ha affermato. Ha detto: “Io devo nascere in voi”. Ed è questo che accade. Quando la Kundalini sale, risveglia in noi questo centro e tutti i nostri condizionamenti e l’ego sono assorbiti, si crea uno spazio qui nell’area dell’osso della fontanella che viene attraversato dalla Kundalini, e voi potete percepire la brezza fresca fuoriuscire dalla vostra testa. È così, e voi la sentite nelle mani. Non si tratta solo di diventare matti dietro a qualcuno. Non è così. Non è niente del genere. Voi diventate le personalità dignitose, normali, decorose, di elevato valore spirituale quali siete. Va bene? Questa è quindi la differenza fra la vera fede e la fede cieca.

Sì, figlio mio.

Domanda: Sembra molto difficile (comprendere) il concetto secondo il quale la realizzazione non comporta alcuno sforzo personale. Può davvero accadere a qualcuno, visto quanto si è materialisti? Ho capito bene?

Shri Mataji: Sì, all’apparenza sembra molto difficile ed è anche vero che la gente è molto materialista, non vi è dubbio, ma lo Spirito è molto più forte della materia, e quando esso deve esprimersi, schiaccia completamente tutto questo e si manifesta. Ora, quasi tutti voi qui presenti siete inglesi, occidentali, diciamo, molto materialisti. Io però direi che pur vivendo in questo mondo, forse non sono stati così materialisti, poiché se non fossero ricercatori, non verrebbero da me. Ma è nato un nuovo essere. Se guardate un uovo, pensate: “Oh, che cosa dura!” Ma quando viene rotto al momento giusto, con la giusta comprensione, diviene un uccello. Poiché è tutto un processo vivente; deve aver luogo solo l’ultima svolta evolutiva. All’apparenza sembra difficile, ma per me non lo è. Forse conosco il mio lavoro. Capito?

Sì, all’apparenza...molti hanno detto cose di ogni genere anche sulla Kundalini. Devo dire di aver visto alcuni libri che mi hanno fatto inorridire. Vedete, se non sapete far bene un lavoro... supponiamo che qualcuno non sappia guidare una macchina: quando ci entrerà, ne darà una descrizione spaventosa. Non vi avvicinereste mai ad un’auto, no? È così. Chi non sia autorizzato e non sappia fare il lavoro, non dovrebbe provarci. Ma (quando siete autorizzati, ndt) ciò che vi accade è che diventate lo Spirito, diventate maestri di voi stessi, e diventate maestri di questa arte, maestri di questa arte.

Sì, figlia mia?

Domanda: Prima ha parlato di ipnosi, ed ha anche detto di considerarsi un catalizzatore. Non crede che anche l’ipnotizzatore si consideri allo stesso modo?

Shri Mataji: Sì, sì, senza dubbio, è vero, ma la differenza è che un ipnotizzatore vi sottomette al suo potere, non vi concede alcun potere né apre altre dimensioni alla vostra consapevolezza. Capito? C’è enorme differenza fra i due. Sapete, voi avete il vostro potere dentro di voi. Ad esempio, il vostro Spirito è lì. Io sono un catalizzatore; voi potete usare un cucchiaio per somministrare del veleno o utilizzarlo per dare del nettare. Se date il nettare, è una gran cosa; se date il veleno, è orribile. È così.

L’ipnotizzatore usa l’ipnosi; come lo fa è il punto. Ciò che fa è spingervi verso il subconscio, nel subconscio collettivo, dove vi domina. Siete sotto il suo potere. Vi dice: “Ora diventate come bambini” e voi diventate come bambini. “Ora succhiate da un biberon” e voi lo fate. Che cos’è tutto ciò? Qui invece diventate lo Spirito, nel senso che diventate consapevoli collettivamente. Non si tratta di ipnosi, poiché potete percepirlo voi in prima persona.

Ora, per fare un esempio, prendete dieci bambini realizzati. Ci sono alcuni bambini realizzati, anche molto piccoli. Fateli avvicinare a qualcuno che ha un problema, poi bendate loro gli occhi e chiedete: “Qual è il problema di questo signore?” E loro mostreranno tutti lo stesso dito, alzeranno tutti lo stesso dito, dicendo: “Questo brucia”. Perché la sensazione che provate – sia essa di bruciore, di torpore, oppure di brezza fresca – indica che una nuova consapevolezza di natura vibratoria è nata dentro di voi. Ma non con l’ipnosi; anzi, dopo l’ipnosi vi sentite così stanchi ed esauriti come se qualcuno avesse cavalcato il vostro cavallo. È l’esatto contrario. E voi iniziate a crescere in profondità, in comprensione, potete curare la gente, capite quali sono i chakra bloccati, individuate i centri bloccati di un’altra persona.

Ho notato che a volte la gente entra in confusione, non sa distinguere se le sensazioni di blocco provengano dai propri chakra o da quelli di un altro. Abbiamo modi e metodi per discriminare. Potete scoprire quali siano i vostri centri bloccati e quali appartengano ad un’altra persona. Ed imparate anche a metterli a posto, imparate a dare la realizzazione agli altri, e a far sì che conseguano i propri poteri. È proprio l’opposto. Un catalizzatore può essere orribile, ed un altro può essere proprio celestiale.

 Domanda: Si può ottenere la realizzazione del sé attraverso i propri sforzi?

Shri Mataji: I propri sforzi? Io non credo sia possibile, perché solo una luce già accesa può accenderne un’altra. Parlando di Buddha, egli ottenne la realizzazione quando era assolutamente allo stremo e doveva riceverla. Ovviamente fu lo Spirito Santo a fare tutto. Lui non avrebbe potuto farcela da solo, ma ricevette la realizzazione perché doveva vivere in circostanze diverse: non doveva parlare di Dio, non doveva parlare di niente, perché la gente era troppo impegnata a parlare di cose troppo grandi come Dio, deità di ogni genere e tutto il resto; regnava così un’enorme confusione. E a quell’epoca, doveva ricevere la realizzazione qualcuno che si concentrasse solo su essa, dicendo: “Solo la realizzazione del sé, non parlate di Dio o altro, lasciate perdere”. Per questo la ottenne in quel modo. Ma voi non potete ottenerla così; potete prendervi solo delle possessioni. Non potete farlo.

Un’anima illuminata, una grande anima illuminata, non prende denaro da voi. Normalmente, sapete, la gente non vuole darvi la realizzazione; il novantanove per cento di quelli che sono davvero realizzati vi scaglieranno contro delle pietre, non vorranno aver nulla a che fare con voi, perché le loro esperienze con gli esseri umani sono spaventose. Se andate a parlare con loro... mi hanno detto: “Aspetti solo dodici anni e vedrà, Madre, la distruggeranno, la uccideranno, faranno di tutto”. È molto rischioso avere a che fare con gli esseri umani, poiché sono pieni di ego e non vi accetteranno mai. Ma potete prenderla così: qualcuno che conosce il lavoro sarà di aiuto, no? E la realizzazione non è possibile, non è possibile conseguirla da soli. Non è possibile, poiché se una candela spenta vuole accendersi, dovrebbe esserle portata la luce, no? È così semplice. Ma non ci si dovrebbe sentire urtati per questo.

Sapete, io non so guidare, qualcuno mi ha accompagnata qui. Ma non mi sono offesa del fatto che lui mi abbia dovuto portare qui. Io so fare un unico lavoro, non ne conosco tanti. Non so svolgere molti lavori, non so effettuare operazioni bancarie, non so compilare un assegno, sono senza speranza in molte cose. Non so aprire una scatola di latta, forse. Ma so risvegliare la Kundalini. Capito? Quindi, se io so fare un lavoro, perché dovreste prendervela? Dopo tutto, dipendiamo gli uni dagli altri per qualsiasi cosa. Quindi, se io conosco questo lavoro, perché no? Che male c’è? Ed anche voi lo apprenderete. Anche voi lo conoscerete. Ma non potete riuscirci da soli. Tuttavia, in realtà, in questa cosa, non avete alcun obbligo.

Io lo faccio perché amo farlo. Semplicemente emana, io non faccio niente, semplicemente emana da me, non so come avvenga. Fluisce. Io amo solo per amore. Non potete credere che possa esistere una persona simile, ma io esisto, sono davvero così. A volte alcuni sahaja yogi pensano che io sia troppo compassionevole e che dovrei essere alquanto severa con la gente e cose simili, sapete. Vengono ad insegnarmi un po’ di saggezza al riguardo (risate). Loro pensano che io non sia molto pratica, ma questa è la cosa più pratica in assoluto.

Sì, so che la gente commette errori perché non si rende conto che sta camminando al buio. Se camminate nell’oscurità, andrete a sbattere contro qualcosa. L’unica cosa che si può fare è avere compassione per loro poiché non possono vedere, sono ciechi. Non è così? Come ci si può arrabbiare o adirare?

Inoltre, vi chiederei di non avere false identificazioni con chicchessia. Se dovete conseguire il vostro Spirito, è questa la cosa più importante. Se pensate ancora a qualcuno, come la signora (che aveva sollevato la polemica all’inizio, ndt)...non so, forse qualcuno l’ha mandata qui. Non so perché si sia arrabbiata. Non ho detto niente che potesse urtarla. Forse è posseduta. Non so perché si sia adirata con me; si è alzata e se n’è andata dicendo che stavo raccontando falsità. Perché dovrei dirvi bugie? Io non devo ottenere niente da voi. Ma perché è accaduto questo? Perché lei non è sensibile, non è sensibile alla Divinità. Non comprende chi è Divino, chi è... Non la biasimo. Lei non ha sensibilità. È questione di calibro. Ho visto venire da me sahaja yogi di diverse tipologie. Alcuni sono di una levatura da non credere. Approfondiscono la realizzazione, sanno di cosa si tratta, hanno la tempra di un diamante; la ricevono e vi si dedicano. Sono persone straordinarie. Ve ne sono altri che arrancano e restano indietro, altri ancora che ricevono la realizzazione ma continuano a dubitare. Ve ne sono di ogni genere. Ma non importa, io li amo tutti.

Sì, figlio mio?

Domanda: Se prima della realizzazione fossimo state persone tanto orribili da provocare il cancro a tutti quelli che incontravamo o qualcosa del genere, gli effetti di questo comportamento vengono eliminati dopo la realizzazione, o che cosa succede?

Shri Mataji: Sì, lo so, sono accadute molte cose. Avevamo qualcuno a Brighton, vi ricordate - credo che ora sia qui – che quando arrivò era ubriaco. Tanto per cominciare, sapete, era molto in collera con me. Mi chiese: “Come posso liberarmi di questo problema? Non posso crederle”. Ed ora sta bene, sta benissimo. La sua trasformazione è stata così meravigliosa che non potreste....è qui? (Dice ridendo una frase che sembra: “Che Dio ti benedica”. Risate generali)

Adesso è così dolce! L’altro giorno è venuto a trovarmi. Ho detto: “Guardalo, com’è dolce!”. Era un uomo dolcissimo, non è vero? Ma qualcosa lo aveva turbato e lo aveva indotto a diventare alcolista. Ora sta bene. Solo la compassione può farvi capire che c’è un motivo per questo. È una persona dolcissima, amabilissima, senza dubbio, ma qualcosa in lui era andato storto. Ora è tutto a posto. Quindi accade, davvero.

I sahaja yogi se ne rendono conto. Alcuni, certo, vanno un po’ così così. Non ha importanza. Cresceranno tutti, cresceranno tutti, ne sono sicura. Ognuno è predisposto per questo. In realtà, il Divino è ansioso di darvi la realizzazione, molto, molto più ansioso di voi. Se oggi vi fossero state mille persone, per me sarebbe stato più facile dare la realizzazione. Ma pochissime persone accettano la realtà, ora lo capite. Quel guru Maharaji, migliaia di persone lo seguono come pazzi, non è così? Ma non ha dato niente ai poveri. Pochissimi sono a sostegno della verità.

Ad esempio, l’altro giorno qualcuno mi ha chiesto: “Madre, perché non la concede a tutti?” Ed io: “E dove sono questi tutti? Sono impegnati. Dove sono? A Brighton quanti ve ne sono? Quanti sono qui?” È questo il problema. Occorre tempo perché la gente ami la realtà. Ci vuole tempo. È una cosa così meravigliosa! Ed anche se ricevono la realizzazione poi se ne vanno, sapete.

Dicono: “Oh, ora va tutto bene, sono a posto”. Dopo un anno si ripresenteranno. Così non va bene. Dovete diventare maestri di questa arte, padroneggiarla assolutamente. È tutto gratuito, assolutamente gratuito. Tutti quelli che seduti qui, possono confermarvelo.

Domanda: Le spiacerebbe parlare ancora un po’ della realizzazione del sé e di che cosa serve per valorizzarla?

Shri Mataji: Sì, sì, continuerò nella mia prossima conferenza, trattando i temi uno ad uno: ora sto parlando del lato sinistro, poi parlerò del destro, in seguito del centro, e dopo ovviamente dello Spirito. Senz’altro, cento volte, è ciò che devo fare. Ma devo farvi crescere gradualmente. Capito? E lo farò sicuramente. Non ci crederete, ma credo di avere già tenuto almeno cinquecento conferenze a Londra. E non è finita. Ogni volta dicono... L’ultima volta che ho parlato hanno detto: “Madre, quella che ha descritto è stata una dimensione assolutamente nuova”. Non so, Kerry mi ha detto che era la prima volta che sentiva le proprie vibrazioni così chiaramente ad una mia conferenza, non so in che modo io l’abbia toccato così intensamente. Sì, è sorprendente. Lui è australiano. Gli australiani vanno bene, lavorano velocemente.

Allora, tutte le domande sono finite? Facciamo l’esperienza?

Domanda: Che cosa sono i karma?

Shri Mataji: I karma si creano quando voi svolgete qualsiasi lavoro o altro con l’attività del lato destro; poi, gli effetti di questo si accumulano in voi come ego poiché pensate di essere voi ad agire. In realtà, voi non fate niente di sostanziale. Ciò che noi facciamo è un lavoro morto, poiché, come ho spiegato, realizziamo una sedia da un albero morto. È tutto ciò che facciamo. Ogni lavoro che svolgiamo è solo una nostra idea che siamo noi a fare quel lavoro. Che lavoro fate voi? Potete trasformare questo in un frutto? Non sappiamo nemmeno dargli un profumo. Quindi questo mito, sapete, agisce in noi sotto forma di ego, come si vede qui; ne parlerò domani, d’accordo? Quindi è questo: noi pensiamo di compiere un lavoro od un altro, e l’ego pensa che se l’avete fatto male, o bene, dobbiamo soffrire.

Sapete, una tigre non si sente così. Se deve mangiare, deve uccidere. Uccide un animale, lo mangia, ed è finita lì. Non si siede tutta imbronciata a dire: “Oh Dio, non avrei dovuto farlo. Dovrei diventare vegetariana”. (Risate) Una simile azione non comporta l’accumulo di nessun karma, capito? Ma nel caso di noi esseri umani invece sì. Perché? Perché siamo chiusi. Siamo chiusi. Guardate, noi qui siamo chiusi (tocca la sommità della testa, ndt), mentre loro (gli animali, ndt) sono aperti. Qualunque cosa facciano, loro non se ne curano.

Noi invece ci preoccupiamo di ciò che facciamo, perché pensiamo di essere noi a farlo. E quando, come ho detto, questo centro si apre, assorbe i nostri karma, e i cosiddetti karma non sono altro che i peccati; nel linguaggio biblico li chiamiamo peccati. E vengono tutti assorbiti da questa potente deità di Cristo risvegliata in noi.

E voi andate oltre, poiché è l’ego a compiere il karma. Quando il vostro ego scompare, dove sono i karma? Scompaiono anch’essi. Allora voi non dite: “L’ho fatto io”. Direte: “Madre, questo non sta funzionando. Non sale”. Ora, che cos’è “questo”? Si parla in terza persona. “Sta fluendo. Le vibrazioni non fluiscono”. Sapete, non dite più: “Io, io sto dando la realizzazione. Io alzo la Kundalini”. Loro (sahaja yogi, ndt) non parlano così. Dicono: “Non sale”. Diventate una terza persona. Questa terza persona è lo Spirito, dove non dite: “Devo farlo io”.

Anche se si tratta di vostro figlio, dite: “Madre, è meglio che lui riceva la realizzazione”. Bene, vedrete. Provate. Non ha funzionato? Ho capito, allora dovrei forse rilasciarvi un certificato? La persona in questione mi ha risposto: “Come può rilasciare un certificato, Madre? Come può farlo qualcuno? La Kundalini non è salita”.

Tutti lo sanno: anche se si tratta di vostro padre, madre, sorella, chiunque, se non sono realizzati, (i sahaja yogi) sanno che non lo sono, e basta. Lo sanno e basta. Mia nipote, che ora è qui, è nata realizzata; quando aveva circa cinque anni appena, credo, andarono nel Ladakh[1]. Lì stava seduto un lama con la testa rasata, la veste tradizionale ecc. Tutti gli toccavano i piedi. I genitori di mia nipote non sono realizzati - mia figlia non è realizzata, così anche lei gli toccò i piedi.

Mia nipote non riuscì a sopportare oltre, era troppo per lei. Stava seduta su un masso più alto, ma andò da lui, con le mani dietro la schiena e lo guardò dicendogli: “Che senso ha che tu chieda a tutti di toccarti i piedi? Non sei nemmeno un’anima realizzata. Solo indossando questa veste e rasandoti la testa credi di poter chiedere alla gente di toccarti i piedi?” Era una bimbetta di cinque anni, ma comprendeva.

Una volta in India fu organizzato un programma - dove fui invitata come ospite principale – in onore di Ramana Maharshi, che era un’anima realizzata; poi c’era un signore dell’ashram di Ramkrishna che stava seduto a capo di tutto con la sua larga veste arancione. Ed un’altra mia nipote, che era seduta in prima fila, non riuscì più a sopportarlo; allora gridò da lì: “Madre, Nonna, per favore chiedi a quello lì con quella lunga veste di uscire, sta dando calore a tutti”.

Sapete, c’erano molti sahaja yogi che sentivano il calore emanare da quest’uomo, mentre lui si considerava una persona molto spirituale. Lei (la nipote, ndt) disse: “Di’ a quell'uomo con quella lunga veste di andarsene”. Non capiva che era una sorta di tunica. Anche i bambini, se sono nati realizzati, sanno chi è un’anima realizzata e chi no. Oggigiorno vi sono molti bambini nati realizzati. Il tempo del giudizio, è il tempo del giudizio. Ovviamente ve ne parlerò più avanti.

Domanda: Le dispiace se le faccio alcune domande?

Shri Mataji: Va bene, non mi dispiace. Ma ciò che accade, se fate troppe domande, è che a volte diventa un’attività mentale e ciò potrebbe ritardare la realizzazione; quindi, se non è troppo importante, vi consiglierei di soprassedere perché, sapete, le risposte alle domande rimangono solo a livello mentale. Io sto parlando di qualcosa di molto al di là. È qualcosa di logico, se mi avete capito. Bene, facciamo l’esperienza. Se funzionerà, bene; se non funzionerà, non ha importanza, perché io mi tratterrò qui per tre – quattro giorni, e la faremo funzionare. D’accordo?

Quindi è meglio tenere la mente tranquilla. Ditele: “Hai già fatto tante domande, hai pensato a tante cose; ora è il momento che tu riceva le benedizioni del tuo essere”. Capito? Se dite così alla mente, si calmerà. La mente è una cosa meravigliosa: se si rende conto di ciò che volete, e se è la realtà, vi supporta e vi aiuta molto.

È la stessa mente che può essere fuorviata, sapete, e che a volte paragono ad un asino. Cristo, ad esempio, viaggiava a dorso di un asino proprio per suggerire che, se permettete alla mente di deviare, essa vi porterà verso cose di ogni tipo. Se invece la controllate, vi porta laddove dovete andare. Mantenetela calma, e basta. È meglio mantenersi tranquilli a livello mentale. Ed è per questo che ho risposto alle vostre domande: perché dopo, al momento dell’ascesa della Kundalini, la mente non dovrebbe saltare su a dire: “Non ho fatto questa domanda”. Ecco perché. Non ve ne sarebbe bisogno (di fare domande e rispondervi, ndt); ma lo faccio solo per calmarla. Capite?

Quindi, la cosa migliore è ricevere la realizzazione, altrimenti la mente è qualcosa di alquanto fastidioso. Può intervenire proprio al momento in cui state per conseguire il vostro ultimo salto evolutivo, e bloccare tutto. Quindi, se avete qualche domanda urgente che davvero vi tormenta, allora dovete farmela. Ma se non è così importante, lasciate perdere. È tanto importante? Allora tutto a posto. Lui ha capito.

Ora, devo solo chiedervi una cosa, se non vi spiace: dobbiamo toglierci le scarpe, perché la Madre Terra ci aiuta molto. Quindi dobbiamo avvalerci del suo aiuto in ogni modo possibile. Solo tenere i piedi poggiati a terra, ci aiuta molto. Non è necessario togliersi i calzini, ma aiuta molto tenere i piedi scalzi sulla terra e mettere le mani così perché, come vi ho detto - e come deve avervi detto anche lui - qui sono riflessi tutti i centri del sistema simpatico; qui sentite muoversi il flusso senza....voglio dire che il movimento vi è comunque, ma voi non lo sentite granché finché non ricevete la realizzazione. Mettete le mani così e chiudete gli occhi.

Dovete tenere gli occhi chiusi. È l’opposto dell’ipnosi. Tenete gli occhi chiusi perché quando la Kundalini sale, dilata le vostre pupille. Quando ciò avviene, nella vostra vista si verifica una differenza per un secondo, una frazione di secondo. Ma se i vostri occhi sono aperti non salirà, non salirà affatto. Quindi tenete gli occhi chiusi, assolutamente chiusi. [lungo silenzio]

Ora, per prima cosa, come abbiamo sempre visto, il senso di colpa ha origini sconosciute; quindi meglio mettere la mano destra sulla parte sinistra del collo e la mano sinistra verso di me, senza aprire gli occhi. La mano sinistra verso di me. La sinistra rivolta verso di me, con il palmo verso l’alto. La sinistra. Sì, così. E dovreste dire: “Madre, io non sono colpevole”. È molto importante, poiché questa è una grandissima ostruzione. Dite: “Madre, io non sono colpevole”. (Il pubblico ripete). Ancora, per favore. (Il pubblico ripete). Ancora, per favore. (Il pubblico ripete).

Ora possiamo mettere la stessa mano dietro, alla base del collo.

Questo è un centro molto importante, del quale vi parlerò poi. Se volete potete guardare voi stessi come faccio. La mano sinistra verso di me, la mano destra dietro (Agnya posteriore, ndt), proprio sulle vertebre alla base del collo. Questo è un centro molto importante del quale vi parlerò. Sì, così. Cercate di premere e spingete indietro la testa, un poco.

(Shri Mataji soffia nel microfono)

Ora poggiate la mano destra sul cuore, un po’ più su, e premete con le dita. La mano sinistra sempre verso di me. Ora dovete dire per tre volte: “Madre, io sono lo Spirito”. (Il pubblico ripete per tre volte). 
 Ora spostate sempre la mano destra sullo stomaco, sulla parte sinistra. Ed ora dite: “Madre, io sono guru di me stesso. Io sono maestro di me stesso”. Dite così. (Il pubblico ripete).

Ancora. (Il pubblico ripete). Di nuovo, per cinque volte. (Il pubblico ripete).

Così va bene. Ora, se portate la mano destra sulla sommità della testa....non poggiata sopra, un po’ più su. Lentamente...(Rivolta ad una signora nel pubblico:) Lei sente? (Rivolta ad uno yogi) Sta provando. (Di nuovo alla donna:) Ha problemi?

 Signora nel pubblico: Sì, ho....

Shri Mataji: Capisco, rivolga la mano destra verso di me. (Ad uno yogi:) Non c’è bisogno che tu intervenga, ce la farà da sola. Sì, la metterò a posto. D’accordo? Sì, così, funzionerà. Bene. Ora potreste sentire la brezza fresca fuoriuscire dall’area dell’osso della fontanella sulla testa, dove è morbido (durante l’infanzia, ndt). La brezza fresca. All’inizio potrebbe essere calda.

Ma dovete chiedere la realizzazione, perché io non posso prevaricare la vostra libertà. È una vostra libera scelta voler essere realizzati o no. Per questo dovete dire: “Madre, per favore, mi dia la realizzazione”. Dovete chiederla. Proprio chiederla. Chiedetela. (Il pubblico ripete). Ancora, per favore. (Il pubblico ripete). Ancora, per favore. (Il pubblico ripete)

Ora sentitela. La percepite sopra la vostra testa?

(Fine della registrazione).

[1] Ladakh, estremo lembo settentrionale dell’India, noto anche come “piccolo Tibet indiano

