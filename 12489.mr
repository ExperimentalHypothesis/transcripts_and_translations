23 सप्टेंबर 1979
Navaratri Puja
Mumbai (India)
Talk Language: Marathi | Transcript (Marathi) - Draft

हा पाऊस सुद्धा आमच्या सारखाच लहरी दिसतो. (Shri Mataji smiles)

आम्ही गेलो होतो नगर जिल्ह्यात, आणि बाहेरच एक आमचे सहजयोगी भेटले पेडगावला आणि म्हणायला लागले “माताजी तसं सगळ काही ठीक आहे आपल्या कृपेनी पण ह्या वेळेला पाउस काही झाला नाही अगदीच, ह्या बाजूला”. तर मी म्हटलं बरं होईल, कधी होईल? म्हटलं आजच होईल, तुम्हाला आजच पाहिजे तर. त्याचा नंतर नगरला फार मोठा प्रोग्राम होता रात्रीचा. जसं भाषणाला सुरुवात केली तसाच एकदम कडाक्याच्या पाउस सुरू. खुप जोराने. आज त्याच्या वरताण आहे म्हणा. म्हणजे तुमची सगळीच परीक्षा घेतलीये त्याने. पाउस असुन सुद्धा किती मंडळी येतात प्रोग्रामला या दादरला हे बघून मला खरंच फार आनंद झाला. ही खरी परीक्षा आहे. पुर्वी काळी गुरू लोक तरतर्हेच्या परीक्षा घेत असत. अजूनही मी पाहिलेलंय गुरू लोकांची पद्धतच वेगळी असते आईच्या मानाने. सगळ्यांना आधी भांडी घासायला लावतात, त्यांच्याकडणं खुप सेवा करुन घेतात, त्यांची खुप परीक्षा करून घेतात आणि शेवटी जेव्हा ते त्यांच्या परीक्षेला उतरतात तेव्हा त्यांना काहीतरी ते देतात. पण पावसाने मात्र आज तुमची खरंच परीक्षा घेतली. एक फायदा पण आहे की जोपर्यंत पाउस थांबणार नाही तोपर्यंत तुम्ही काय इथुन जाणार नाही आणि हलणार नाही.

एकंदरीत मजाच आहे सहजयोग म्हणजे. असो... सांगायचं म्हणजे असं की सहजयोग ही एक लीला आहे... आमच्यासाठी. तेव्हा ते काही असं सिरियस होण्याचं काही काम नाहीये. एक लीलाच आहे एक खेळ आहे तो. ज्याला जे जमतं त्याला तो खेळंच वाटतो, ज्याला जे जमत नाही त्याला ते थोडसं कठीण वाटतं.

आता आपल्यामध्ये लहान मुलांनी वाजवून दाखवलं, मला फार आनंद झाला. ते लोण, जे आपल्या भारत वर्षामध्ये मोठमोठ्या संत साधूंनी दिलेलंय, संगीताचं ज्ञान जे आत्म्याला तोषवतं, ते आता आपले तरुण मुलं करत आहेत, फार मोठी गोष्ट आहे. त्यांना प्रोत्साहन दिलं पाहिजे. आणि हळूहळू हे सुद्धा जेव्हा शिकतील, निष्णात होतील तर त्यांना सुद्धा एक खेळच होउन जाईल. हे वाजवणं सुद्धा एक खेळच होउन जाईल. त्यांच आता कौतुक करावं तसं आपलं ही मला कौतुक वाटतं. आता सुरुवात आहे सहजयोगाची, एकदा सहजयोग हा असा जमला, मग असा रंगतो की नाही आणि मग अगदी खेळ होउन जातो. आमचे चव्हाण साहेब आता आपल्याला सांगतच होते, असे अनेक सहजयोगी आहेत आहे त्यांनी ह्याच्यावर अगदी मास्टरी केलेली आहे, निष्णात आहेत. मला स्वतःला आश्चर्य वाटतं की काय कमालीची यांची तयारी आहे. मी उगीचच कधी कधी वेड पांघरून म्हणते असं का, असं आहे की नाहीये? दोन तीनदा परीक्षा पण घेते आणि बघते चांगलेच उतरलेत सहजयोगाला.

आजचा विषय, कुंडलिनी आणि विश्व शक्ती तसंच ब्रम्ह शक्ती असा फार प्रचंड विषय ह्या लोकांनी माझ्या साठी ठेवलेला आहे. काये की फक्त जर कुंडलिनी घेतलं तर सात दिवस पाहिजे ब्रम्ह शक्ती घेतलं तर सात दिवस पाहिजे आणखी सात दिवस ब्रम्ह शक्तीला पाहिजे, असं एकंदरीत एकविस दिवसाचा जर तुम्ही प्रोग्राम ठेवला तर विशद रितीने ह्या विषयांवर सांगता येईल. पण तरी सुद्धा ह्याच्यात फारच अगदी ज्याला म्हणतात एलिमेंटरी वरवरचे असे सांगता येईल. तेव्हा या तीनही गोष्टींचा आज उल्लेख करण्या पलीकडे जास्त काही होवू शकणार नाही. तरी सुद्धा जर लक्षपूर्वक हा विषय ऐकला तर आपल्याला लक्षात येईल.

भाषण देताना सुद्धा मी असं लक्ष असं आपल्या कुंडलिनी वरच असते, तेव्हा असा हात ठेवावा सगळ्यांनी. मुख्य तेच आहे. सगळ्या भाषणाला वगैरेला अर्थ तेव्हाच लागतो जेव्हा तुम्ही पार होता. नाहीतर त्याला काही अर्थ लागत नाही. हात अशे ठेवायचे. पायामध्ये जर जोडेबिडे असतील तर काढून टाकलेले बरे. गळ्यामध्ये काळंबिळं काही घातलं असेल तर ते काढून टाकावं. कमरेला कधी कधी करगोटा वगैरे असतो तो काढलेला बरा. विषेशतः खेड्यामध्ये पुष्कळ मी हा प्रकार पाहिलेला आहे, पण इथे असं जर असलं जर आपण काढून टाकावं. मी सांगितल्या बरोबर दोन दोन म्हणा करगोट्याचे अशे गठ्ठे च्या गठ्ठे खेड्यांमध्ये एकत्र होतात.

आता काल आपल्याला मी थोडंस सांगितले की परमेश्वराची इच्छा किंवा त्याची इच्छा शक्ती ही आपल्या डाव्या इडा नाडीतनं वाहत असते. त्या इच्छा शक्तीचाच थोडासा भाग कुंडलिनीही आहे. म्हणजे परमेश्वराने आपली इच्छाच आपल्या मध्ये या त्रिकोणाकार अस्थि मध्ये ठेवलेली आहे. फरक एवढाच की एक वस्तू आपण अगदी नवीनच जन्मलेली, नूतन अजून जिचं लग्न झालेलं आहे, जरी ती परमेश्वराची शक्ती असल्यामुळे परमेश्वराचं लग्न झालं असं म्हणजे सिंबाॅलिकली म्हटलं पाहिजे प्रतिक रुपाने. पण अशी ती नवधा श्री कुंडलिनी जी अजून पुर्ण पावित्र्यातंच आहे, अशी या त्रिकोणाकार अस्थि मध्ये बसलेली आहे.

ही शक्ती, मनुष्याचा पिंड तयार झाल्यावर जी वाचलेली शक्ती असते ती शक्ती आहे, म्हणून हिला इंग्लिश मध्ये रेसिड्युएल (residual) एनर्जी असं म्हणतात. पण ही शुद्ध शक्ती आहे. ही शुद्ध इच्छा परमेश्वराची आहे. ही सबंध परमेश्वराचीच इच्छा असल्यमुळे, हिच्यात आपल्या इच्छेचा समागम न झाल्यामुळे, किंवा त्याच्यात कोणताही परिणाम आपल्या इच्छेचा न आल्यामुळे ती अत्यंत शुद्ध आहे आणि त्या शुद्धतेत ती तिथे बसलेली आहे. म्हणजे ही परमेश्वरी इच्छाच आहे. ही त्रिकोणाकार शक्ती जी बाहेरुन त्रिकोणाकार दिसते आतुन साडेतीन वेटोळे घालून आपल्या मध्ये बसलेली आहे. आता साडेतीन वेटोळे काय आहेत वगैरे त्यात सुद्धा फार मोठं गणित आहे पण मी म्हटलं की ह्या सर्व गोष्टींचा मी नुस्ता उल्लेख करत चालेल, पुढे आपण ह्याच्यावर लिहिलेली पुस्तके आहेत ती वाचावी. आमच्या जवळही एक फार छान पुस्तक इंग्लिश मधील आहे ते जर आपण वाचुन काढलं तर फार फायदा होईल.

नंतर ही शक्ती, जसं एखाद्या बी, बीजा मध्ये अंकुर शक्ती जर आपण पाहिले असेल त्यातील जर अंकुर पाहिले असेल अशी ही वेगळी काढून, अंकुर शक्ती म्हणता येईल त्या त्रिकोणाकार अस्थि मध्ये ठेवण्यात आली आहे. आता ही जी इच्छा शक्ती आहे ती जेव्हा आपण वापरु लागलो, जी आपल्या इडा नाडीतनं वाहत, तेव्हा इच्छेला पुर्ण करण्यासाठी काहीतरी क्रिया करावी लागते. नुसती इच्छाच राहिली,  तर त्याचं काही दृश्य आपल्याला दिसू शकणार नाही. ह्या इच्छेला क्रियेमध्ये घालाव लागत आणि त्यासाठी त्या इच्छेतनच क्रिया शक्ती निघालेली आहे आणि ती क्रिया शक्ती आपल्या उजव्या बाजूस आलेली आहे. ती आपल्या शरीरामध्ये पिंगला नाडीतनं वाहत असते. काल मी सांगितलं तसं ह्या दोन्ही शक्त्या ज्या बिंदू वर येऊन मिळतात तिथेच गणेश स्थापना आहे.

इच्छा शक्ती ही भावनामय,भावनात्मक आहे. माणसाच्या भावना दिसत नाहीत, अदृश्य होतात. त्या भावनेला जेव्हा साकार रुप येतं तेव्हच ते आपल्याला दिसतं, पण ते साकार रुप सुद्धा क्रिया शक्ती मुळे होतं. तेव्हा जी दुसरी क्रिया शक्ती आपल्या डावीकडून उजवीकडे येते, ह्या क्रिया शक्तीला आम्ही सहजयोगा मध्ये महाल... महाका... महासरस्वती ची शक्ती म्हणतो. पहिलीला महाकाली ची शक्ती आणि दुसरी महासरस्वती ची शक्ती म्हणतो. आज इतके वायब्रेशन्श आहेत मला की बोलायला झेपत नाहिये. महासरस्वती ची शक्ती ही आपल्या उजव्या पिंगलातनं वाहत असते, हीच ब्रम्ह शक्ती आहे. ही ब्रम्ह शक्ती आहे जेव्हा कार्यान्वित होते, ब्रम्हातली क्रिया शक्ती जेव्हा कार्यान्वित होते तिलाच आपण ब्रम्ह शक्ती म्हणतो आणि त्याचे देवता हे ब्रम्हदेव आहेत. म्हणजे महासरस्वती ह्या ब्रम्ह क्रियेला मदत करतात ब्रम्हाचा क्रिया शक्तीला मदत करतात. जेव्हा ती शक्ती ज्याच्यातनं वाहत असते तेव्हा ब्रम्ह कार्यान्वित होतात.

आता जे काही आपण योग... ह्याच्यात वाचलेलं आहे वेदात वगैरे हे सर्व काही फक्त ब्रम्ह शक्ती वर लिहिलेलं आहे. आश्चर्याची गोष्ट आहे की आपण एकच घेऊन बसलोय. ज्या वेळी मानव संसारात आला, तेव्हा त्याला सुद्धा क्रिया करण्याची इच्छा झाली. इच्छा शक्ती तर त्याच्यात होतीच पण क्रिया करण्याची इच्छा झाली. क्रिया करण्यासाठी आधी त्याला पहिला सामना करावा लागला तो पाच पंचमहाभूतांचा. हे पाच पंचमहाभूत आपल्या मध्ये आले कुठून? तर त्याचा पाच तन्मात्रा, त्याचा आधी महत् अहंकार आदी, असे एकंदर चोवीस गुण आहेत ते. ह्या सर्व शक्तींतून ते चोवीस गुण प्रकट झाले आणि त्यांनी संसारामध्ये पंचमहाभूतं आली. आता ती सुद्धा एक स्टोरीच आहे म्हणा. ह्या पंचमहाभूतांना हातात कसं घ्यायचं, त्याच्यावर मास्टरी कशी मिळवायची, त्यांचा उपयोगात कसं आणायचं, त्यांना जाणून कसं घ्यायचं तेव्हा एका गोष्टीचा त्यांना अंदाज लागला की ह्या सर्व पंचमहाभूतांवर काहीतरी एक एक दैवत आहेत, एक एक अशी काहीतरी शक्ती आहे की जी त्याला कंट्रोल करते. प्रत्येक पंचमहाभूताला एक शक्ती आहे जी त्याला सांभाळुन आहे आणि तीच त्याला अबाधित वाहत आहे. तेव्हा त्यांनी प्रत्येक अग्नी, वायू वगैरे प्रत्येक देवतांची पूजा सुरुवातीला केली. विशेषतः यज्ञ वगैरे जेवढे आहेत ते सगळे ह्या पंचमहाभूतांना खुश करण्यासाठी केलेले आहेत. ही पुर्विची वेळ आहे. ज्यावेळी मानवाने कृषी सुरुवात केली किंवा कोणत्याही क्रियेला सुरुवात केली, त्याने घरं बांधायला सुरु केली किंवा त्याने मोठमोठाल्या संस्था स्थापन केल्या, त्यावेळेला त्यांना पंचमहाभूतांवरती पहिल्यांदा मास्टरी मिळवायची होती. म्हणून त्याने यज्ञ, हवन वगैरे करून त्या पंचमहाभूतांना जागृत केले. त्यांना जागृत करतांना त्याला साधवणं आलं की त्याच्यातही सात शक्त्या आहेत. त्या सात शक्त्यांपैकी एक शक्ती गायत्री आहे, धती, सावित्री आहे, अशा अनेक सात शक्त्या आहेत. तेव्हा गायत्री मंत्र हा त्या वेदातनं  निघाला आणि गायत्री मंत्र हा सुद्धा पिंगला नाडी वरती बसलेल्या सर्व देवतांना,  म्हणजे पंचमहाभूतांवर राज्य करणाऱ्या सर्व देवतांना, उजव्या बाजूला असलेल्या, विराटाच्या उजव्या बाजूला असलेल्या सर्व देवतांना जागृत करण्यासाठी एक महाशक्ती माणसाने निर्माण केली. आणि जेव्हा त्याने ह्या पंचमहाभूतांना आहुत्या दिल्या, त्याच्यातल्या देवतांना आवाहन केले तेव्हा ते देवता जागृत झाले. त्या देवतांच्या जागृती मुळे, हे पुष्कळ हजारो वर्षांपूर्वी ची गोष्ट मी तुम्हांला सांगतेय रामाच्या आधी ची गोष्ट आहे, जेव्हा त्या सर्व शक्त्या जागृत झाल्या तेव्हा त्यापासून त्यांनी आपले जे काही माणसाचे रिलेशन म्हणता येईल किंवा ज्याला आपण म्हणू की रामाच्या वेळेला फार उच्च स्थितीला आपण पोहोचलेलो होतो, त्यावेळेला विमानं सुद्धा होती, विमानातनं लोक जात असत, रामाने सुद्धा विमानाने प्रवास केलेला आहे. आणि अर्जुनाच्या वेळेला सुद्धा चक्रव्यूह सारखे आपल्या कडे असे विशेष तर्हेचे प्रसाधने होती, किंवा असे तर्हेची उपकरणे होती की ज्याने आपण मोठमोठाल्या लढाया जिंकु शकत होतो. त्यावेळेला मिसाईल्स वगैरे सगळे आपल्याकडे होते. आणि आज जसे पायलेटलेस बॉम्ब वगैरे आहेत तश्या तर्हेचे काही, तसेच अंतरिक्षामध्ये सुद्धा जाण्यासाठी सर्व व्यवस्था होत्या ही गोष्ट अगदी खरी आहे. त्याच एक उदाहरण मिळते आपल्या आता... थोड्या दिवसां पुर्वी इथे एक फार अगदी आश्चर्यजनक एक फार मोठी गोष्ट माझ्या लक्षात आली, मी कोलंबियाला गेले होते. आता कोलंबिया कुठे आणि इंडिया कुठे आहे, आणि तिथे लोकांनी मला सांगितले की हे जे त्यांच्या नेवीच जे प्रतिक आहे ते “कंडोर” म्हणून आहे. तर मला आश्चर्य वाटलं, मी त्यांना विचारल की “कंडोर” म्हणजे गरुड, तर मी म्हटलं की तुम्ही आपल्या ह्याच प्रतिक कंडोर कसं ठेवलेल आहे? नेवीच? तर ते असं म्हणाले की आमच्या इथे अशी आख्यायिका आहे, की जुन्या इंडियन्स नी अशी आख्यायिका सांगितली आहे, एक कोलंबिया देश असा आहे फक्त जिथे की त्यांचे जे जुने इंडियन्स होते त्यांना कोणीही नेस्तनाबूत केलेले नाही. तेव्हा त्याचे अजून आख्यायिका चाललेल्या आहेत. अशी आख्यायिका आहे की एक विष्णु म्हणून देव आहेत इंडियात, भारतीय देव आहेत आणि ते गरुडावरती इथे आले होते. आता हे मला जवळजवळ एक वर्षापूर्वी ची गोष्ट आहे मी कोलंबियाला गेले होते. आता किती आश्चर्याची गोष्ट आहे, बघा! की विष्णू वर आरुढ होउन... विष्णू गरुडावर आरुढ होउन इथे कोलंबियाला आले होते. आणि म्हणून ह्याच जे एंम्ब्लम  (emblem) आहे ते गरुड ठेवलेल आहे. तर मी म्हटलं की तुम्ही गरुड का ठेवल नेवीच? तर म्हणे की नेवी एरोप्लेन निघायच्या आधी सुरू झाली आणि कारण ते गरुडावर आले होते तर आम्ही तर असा विचार केला की आम्ही तर इतके पोहोचलेले नाही जितके भारतीय लोक आहेत, तर निदान आम्ही नेवी वरच त्याच प्रतिक केल पाहिजे. तर त्यावेळेला आपली स्थिती फार उच्च होती. आपली जी भारतीय संस्कृती जी आपण म्हणतोय त्यावेळेला अगदी उच्चतमच स्थितीला होती. लोकांच्या जवळ अनेक तर्हेचे वाहने असायची आणि राहण्याचे प्रासाद वगैरे सुध्दा खूप सुंदर बांधलेले असायचे. आपण जर पांडवांच्या वेळेला वाचलं तर जिथे द्रौपदी हसली तो जो, जे माया महल तिने बनवलेला होता आणि तिथे द्रौपदी हसली होती ते सुद्धा सगळं काही जे आहे ते सुद्धा या पिंगला नाडीच्या कृपेने मिळालेलं आहे.

आता इंग्लिश मध्ये ह्याला आपण सुप्राकॉन्शियस एरिया म्हणू. म्हणजे या प्रांतात जर मनुष्य नीटपणे वावरला आणि उच्च दशेला पोहोचला तर तो भुगर्भा मध्ये काय आहे? नंतर आकाशात काय आहे? तो विचरण करु शकतो वगैरे सर्व काही गोष्टी आहेत. पण ह्या पिंगला नाडीला प्रार्थना करताना अनेक गोष्टींचा विचार केला जात होता. प्रथम म्हणजे पुर्वीची  आपली जी वर्णावस्था होती,  ती वर्णावस्था एक विशिष्ट पद्धतीने बनवलेली होती. म्हणजे आधी पंचवीस वर्षांचा मुलगा होईस्तोवर किंवा वीस पंचवीस वर्षांचा म्हणटलं तरी चालेल, मुलं किंवा मुली एका युनिव्हर्सिटीत जात आणि त्याला आपण गोत्र म्हणत. त्या युनिव्हर्सिटीतले मुलं किंवा मुली आपापसांत मुळीच लग्न करु शकत नसत, इतकेच नव्हे तर वर्षांनुवर्ष किंवा पिढ्यानपिढ्या सुध्दा जर त्यांची इच्छा झाली की इथे लग्न करायचे तर ते म्हणजे मना होत. ते अधर्मी होत. अजून सुध्दा आपल्या कडे सगोत्र विवाह करत नाहीत. म्हणजे तेव्हाची जी प्रथा होती की एका युनिव्हर्सिटीत वाढलेली मुलं ही लग्न करू शकत नसत, संपूर्ण ब्रम्हचर्य पंचवीस वर्षे घालवण्यात येते. त्या संपूर्ण ब्रम्हचर्यामध्ये जे रियलाइज्ड सोल्स होते जे आत्मसाक्षात्कारी गुरू होते ते मुलांना त्या ब्राह्मचर्या मध्ये हठयोग शिकवत असत. आजकाल चा हठयोग म्हणजे सिनेमा ऍक्टर आणि ऍक्टरेस बनवण्याचा झालेला आहे. कालच त्यांनी प्रश्न मला विचारला होता की श्री माताजी हठयोग आणि कुंडलिनीचा काय संबंध आहे? आता मॉडर्न सगळंच घाणेरडे झाल्यामुळे पुर्विचा जो पातांजल शास्त्र आहे ज्याच्या मध्ये अष्टांग योग जो सांगितलेला आहे की ज्याच्यामध्ये सारी आठही अंगावरती जोर असायचा. नुसते असणं करणं म्हणजे लोकांच्या डोक्यात सुध्दा येणार नव्हत त्या वेळेला. कारण असणं वगैरे ही पंचवीस वर्षांपर्यंत जेव्हा मुलगा किंवा मुलगी अजून लग्न झालेली नाहीये, पुर्ण पणे ब्रम्हचर्यात भाऊ आणि बहीण बनुन एका युनिव्हर्सिटीत राहतात तेव्हा एका आत्मसाक्षात्कारी पुरुषा कडे राहून त्या आसनांची ते दिक्षा घेत असत. आजकालचे आसणं सुध्दा अगदी खोटे आहेत. सगळ्या आसनांमध्ये मी बघते की कुंडलिनीला विरोध करणारे सगळे प्रकार भरलेले आहेत. फारच असे कमी आसनं आहेत की जे खरोखर, म्हणजे जे बरोबर आहे आणि जे पोषक आहेत. आपल्या आत्म्याला पोषक आहेत किंवा असं म्हटलं पाहिजे की आपल्या आत्मिक उन्नतीला पोषक आहेत असे फारच कमी आसनं आजकाल लोकांच्या हातात आहेत. म्हणजे ही आली तरी अशी की आजकाल च्या काळातच काही लोक जे काही गुरुंच्या कडे हिमालयात वगैरे गेले होते, आता नाव घेवु नये त्या लोकांच पण काही लोक असतील असे गेलेले. तर पुर्वी गुरू एकच दोन लोकांना दिक्षा देत असत फारच कमी लोकांना आणि अत्यंत परिक्षा होत असत. त्या एक एका पायरी ने वर चढावे लागत असे. म्हणजे ही दिक्षा पंचवीस वर्षे झाली मुलांना मिळाली तरी त्यांना रियलायजेशन किंवा आत्मज्ञान होत असेही नाही पण त्यांची तयारी धार्मिक जीवनासाठी होते. पण त्यानंतर काही काही लोक फारच थोडेसे निवडलेल्या लोकांना आत्मज्ञान देण्यात येत असत. आता हे काही लोक आता आधुनिक काळातच कही लोक गेले असतील काही गुरुंच्या कडे हिमालयावर वगैरे आणि तिथून त्यांची हकालपट्टी झाली. आता त्यांना फक्त थोडी आसनं गिसनं मिळाल्यावर, येवून त्यांनी सुरू केले आपले इकडे, पोट आतमध्ये घालणे, डोक्यावर उभं राहणं, अमुक करणं तमुक करणं. आणि ह्या आसनांमध्ये इतकी खोडी आहे, इतके खराब आहेत काही काही आसनं की काही काही लोक एकदा हठयोगाला गेले की त्यांना कुंडलिनी जागृती होतच नाही. आता पुष्कळदा आम्हाला बरं वाटतं माताजी त्यांनी, म्हणजे शारीरिक तुम्हाला बरं वाटलं. नुसतं शारीरिक त्यानी बरं वाटलं. म्हणजे ही पिंगला नाडी जर तुम्ही जास्त वापरली तर तुम्हाला शारीरिक अवश्य बरं वाटेल कारण ही शारीरिक आणि मानसिक ह्या दोन गोष्टींसाठी या नाडीतनं शक्ती वाहत असते. पण शरीराला जरी वाटलं तरी तुमच्या भावनांच काय झालं? त्या मार्गाला जाणारे लोक अत्यंत रूक्ष होउन जातात कारण ही सुर्य नाडी आहे त्यामुळे ह्याचा वर जाणारे लोक इतके रूक्ष होउन जातात, अशा माणसांच नेहमी डिवोर्स होणार, बायकोशी पटणार नाही आणखी गृहलक्ष्मी च स्थान घरात खराब होणार. त्याशिवाय त्यांना एक प्रकारचं वैराग्य येणार. म्हणजे मुर्खपणाच आहे सगळा. त्याशिवाय असे लोक कधी कधी इतके तापट होउन जातात जसे आपल्या कडे काही लोक होते पुर्वी काळी सुध्दा आपल्याला माहीतच आहे की हरिश्चंद्राला किती छळुन काढले विश्वामित्रानी. हे काही कल्याणाचे मार्ग आहेत का? जरी असले विश्वामित्र फार पोहोचलेले तपस्वी, की कोणाला पाहिले तर भस्म करून टाकलं, कोणाला सांगितल तर त्याला तिथेच नेस्तनाबूत केलं, पण हे काही कल्याणाचे मार्ग नव्हे. किंवा हे प्रेमाचे मार्ग नव्हे. हा मार्ग आपला नाही आहे. सहजयोगा मध्ये आपल्याला हा मार्ग अवलंबून घ्यायचा नाही. ह्या मार्गाने म्हणे काही लोक महर्षी झालेत. झाले असतील तर झाले असतील पण त्यांचा काय उपयोग सर्व सामान्य माणसाला होणार आहे? किंवा त्यांनी अतिरेक करून तरी काय मिळवलेलं आहे? कधी कधी मला प्रश्न पडतो की अश्या रितीचे जे अर्धवट लोक असतात ते नुसतं सन्यासी पणाचं ढोंग करून फिरत असतात. म्हणून सन्यासाला सहजयोगात मार्ग नाही. संन्यासी आतली वस्तू आहे आणि ती पिंगला नाडीचा पुर्ण जागृतीने होते. पण ती नाडी सहजयोगात आत्मज्ञान आल्यानंतर जागृत झाली पाहिजे त्याच्या आधी झालेली, जागृत असेल तर त्याने मनुष्य अर्धवट होतो. म्हणून तुम्हाला दिसले असेल की पुष्कळसे सन्यासी फक्त कपडे घालून सन्यासी असतात. आणि त्यांच्या सारख्या परीक्षा होत असतात म्हणजे असं की किती त्यांच वय झाल तरी त्यांना त्यांचे नाद सुटत नाहीत आणि त्या नादातच ते गुंतलेले असतात. त्यासाठी त्यांना एवढा आटोकाट प्रयत्न करावा लागतो. पण एकदा तुम्ही सहजयोगात आल्यावर इतकं व्यवस्थित धर्माच सगळं काही बसुन जातं की तुम्हाला एवढा आटोकाट प्रयत्न करावा लागत नाही. आणि माणसा मध्ये आपोआप पवित्रता जागृत होते. त्याला इतर बायकांचा बद्दल किंवा इतरांच्या वस्तूं बद्दल काही आकर्षण राहात नाही कारण तो समाधानी होवून जातो. ही एक पद्धत उजव्या साइडची आपल्या कडे राहिली जेव्हा वेदांनी क्षिती वगैरे म्हणून आणि ह्या पंचमहाभूतांना जागृत केले. त्याच्या फलस्वरूप आज आपल्या मध्ये सायन्स आलेलं आहे. सायन्स तरी कुठुन आलं? ही जी मंडळी वेदोक्त वगैरे बोलत असत त्यांनी पाश्चिमात्य देशांमध्ये जन्म घेतला आणि त्यांनी, कारण ते अर्धवट राहिले होते त्यांनी परत ह्या पंचमहाभूतांना सायन्सनी जिंकण्याचा प्रयत्न केला. आणि सायन्सनी त्यांनी, त्यांना असं वाटतं की त्यांनी पंचमहाभूते जिंकली आणि त्याच्यात जिंकून आता ते म्हणजे चंद्रावर आणि कुठे कुठे जात आहेत.

पण ही उजवी बाजु म्हणजे फारच जास्त मोहिनी आहे. माणसाला त्याच्या मध्ये फारच जास्त महत्त्व वाटतं आणि इकडे लोक फार धावतात. म्हणजे असं की “तुम्ही आकाशात उडु शकता” असं कोणी सांगितले की लगेच त्याला एक एक हजार पाउंड्स सुद्धा द्यायला लोक तयार होतात. आता ही मुर्खपणा ची गोष्ट आहे की आपण आकाशात उडण्याची काय जरुरत आहे? आहे पक्षी उडतात. आता आपण पक्षांच्या वर जाणार आहोत का आपल्याला पक्षी व्हायचे? आपल्याला एरोप्लेन आहेत सगळे आहेत आता पक्षी होण्याची काय आपली स्थिती आलेली आहे का? आणि उडून तरी काय मिळवणार. अमेरिकी होउन, आपल्याला फार आश्चर्य वाटेल, एक आठ वर्षांपूर्वी फार तीन मोठे सायन्टिस्ट मला भेटायला इथे आले होते. मला फार आश्चर्य वाटले की इतके महामूर्ख कसे हे? मी त्यांना म्हटलं की ही जी उडण्याची गोष्ट आहे ते होवू शकत पण ह्याच्या मध्ये भूतबाधा होते. माणसाचे शरीर सुकल्या सारखं वाटतं, त्याचा भाग दोन होतो. ते इकडे तिकडे बसल्या सारखं वाटतं, त्याला वाटतं बाकीचे लोक वेगळे आहेत, मी वरती गेलो, वरुन मला काही तरी दिसतंय, ही सगळी भूतबाधा आहे. ह्या उजव्या बाजूला सुद्धा असे पुष्कळसे लोक असतात जे अत्यंत महत्वाकांक्षी असतात.महत्वाकांक्षी लोक मेले आणि त्यांच्या महत्वाकांक्षा पुर्ण नाही झाल्या म्हणजे नेहमी अत्रुप्तच असतात ते लोक. तेव्हा त्यांना असं वाटतं की कसं तरी करून परत संसारात यावं. मरायला तयार नसतात ते. म्हणून मग ते कोणा न कोण्या माणसा मध्ये घुसून आणि हे प्रयोग करत असतात. कायए की ह्याचातले अनेक प्रयोग आहेत त्याच्यातला एक म्हणजे लोकांना क्युअर करणे इप्छित करणे वगैरे. लंडनला एक गृहस्थ आहेत त्यांच नाव आहे डॉ लॅम म्हणजे होते, लेट डॉ लॅम. ते मेल्यावर त्यांना फार महत्वाकांक्षा होती की मी अशी अशी सर्जरी करायची, हे हे करायचं वगैरे. तर त्यांच जे भूत म्हणा किंवा प्रेत आत्मा म्हणा, एका सोल्जर च्या अंगात आलं आणि त्या सोल्जरला सांगायला लागलं की तु आता लंडनला चलुन माझ्या मुलाला सांग की मी असा असा आहे म्हणून आणि मी तुझ्या आंगात आलेलो आहे. तर तो सोल्जर म्हणाला की त्याला कसा विश्वास वाटेल? म्हणे मी त्याच्याशी बोलतो तु चल तर खरं. मग हा तिथे गेल्यावर परत हा सोल्जर फ्रान्स मध्ये गेला आणि त्या मुलाला त्यांनी त्याच्या पुष्कळशा सिक्रेट गोष्टी सांगितल्यावर मग त्या मुलाला विश्वास वाटला की याच्यात माझे वडील आलेले आहेत. तर त्यांनी तिथे एक सर्जरी काढली, इतकंच नाही पण इंटरनॅशनल क्युरॅटिव सेंटर काढलं तिथे. आता त्या सेंटरच्या सगळीकडे शाखा आहेत. त्यांची मला ओळख झाली ती मुंबईतच कारण एक बाई माझ्याकडे आल्या आणि त्यांचे असे असे हाथ व्हायला लागले. म्हटलं हे कुठुन आलं तुमच्यात? तर मग तिने मला ही सगळी गाथा सांगितली की तिला बरं वाटत नसे तिच्या पोटात दुखायचं वगैरे तर त्यांनी ह्या सेंटरला पत्र लिहिलं. मग त्यांनी सांगितलं की पाच वाजता अमक्या तारखेला आमच्या वेळेला पाच वाजता आम्ही तुम्हाला ठीक करु. पाच वाजता त्या हलु लागल्या, दरदरून त्यांना घाम आला आणि त्यांच्यात पोटात काहीतरी गडबड गडबड झाली, काहीतरी झालं आणि त्याच्या नंतर मग त्या बर्या झाल्या. म्हणजे पोटाच दुखणं गेलं पण डोक्यात दुखु लागले. डोक्यात दुखु लागलं, त्याच्या नंतर त्या भ्रमिष्टा सारख्या झाल्या  आणि फार त्यांची स्थिती खराब झाली. त्यांचे यजमान माझ्याकडे घेऊन आले. मी म्हटलं की आता ह्यांनी काहीतरी तिच्या मध्ये भूत भरलेलं दिसतंय. कारण असंय की कुंडलिनीला काही टाइम नसतो. तुम्ही जर म्हटलं की पाच वाजून सहा मिनीटांनी तुमची कुंडलिनी मी जागृत करतो, असं काही होवू शकत नाही. तुम्ही असं म्हणता का की एका झाडाला आज फळ येणार आहे ते दहा वाजून पाच मिनीटांनी बरोबर येणार आहे मुहूर्तानी? असं एखाद्याला फळ आपण सांगू शकता का? जर ही जिवंत क्रिया आहे तर त्याला आपण काही टाइम नाही देवू शकत की ह्याच टाइमला होइल. टाइम सांगता येत नाही, जेव्हा योगायोग येईल तेव्हाच घडेल असेच म्हणता येईल. तेव्हा कोणाची आज होइल, तर कोणाची उद्या होइल, कोणाची परवा होइल आणि झाली जरी ती टिकवायला पाहिजे. कारण जसं काही एखाद्या बी ला तुम्ही जरी जागृती दिली आणि त्या बी तुन अंकुर निघाले, तरी त्या अंकुर बरोबर जमीनीवर पडलंय की नाही, जर ते खडकाची जमीन असली आणि त्याच्या मध्ये ते जर बी पडलं तर ते वायाच जाणार. जर तुम्ही खडका सारखे असाल तर आमची मेहनत वायाच जाणार आहे. तेव्हा तुम्ही स्वतःला आधी बघून ठेवा की तुम्ही खडका सारखे होवू नका. जी काही तुमच्यात जागृती होइल ती पुर्णपणे रुजवून तुम्च्यातनं वृक्ष निघाले पाहिजे. आमच्याकडे असे असे सहजयोगी आहेत, एक एका माणसाने दहा दहा हजार माणसांना पार केलंय आणि काही काही असे आहेत की त्यांच स्वतः तोंड पहात रहा काही होत नाही. आणि काही असे आहेत की एकदा आले की परत त्यांच तोंड बघायला मिळत नाही. म्हणजे ते भारुड आहे ना की तीन तर्हेच गाव होतं, तसे प्रकार रोज आम्हाला सहजयोगात (आहे). ते नमुने आम्हाला नेहमी दिसत नाही.

आता ही पिंगला नाडी म्हणजे ब्रम्ह शक्ती, म्हणजे हे पाच तंन्मात्रा आणि त्यातून निघालेल्या ह्या पाच पंचमहाभूतांना जागृत करण्याची जी शक्ती आहे ती पिंगला नाडी वर आहे. मनुष्य सुध्दा जेव्हा कोणतीही क्रिया शक्ती करतो किंवा कोणताही पुढचा विचार करतो, भविष्याचा विचार करतो, किंवा जेव्हा तो आपल्या शारीरिक कार्यासाठी उद्यत होतो, शरिराला,  शरीर चांगलं राहिले पाहिजे, शरीराचा बांधा ठीक झाला पाहिजे किंवा आपली प्रकृती ठीक झाली पाहिजे वगैरे असे विचार करतो तेव्हा ही शक्ती फार वाहु लागते. त्याशिवाय जेव्हा आपल्या शारीरिक शक्तीचा आपण उपयोग करतो तेव्हा सुध्दा ही शक्ती फार वाहु लागते. म्हणजे एकच शक्ती फार जर वाहु लागली तर दुसरी शक्ती थिजून जाईल. आणि एक शक्ती जास्त वाहिल्यामुळे कधी कधी फार असंतुलन येवून मनुष्यामध्ये विकृती येवू लागते. मी कालच आपल्याला सांगितले की जेव्हा आपण उजवी बाजु जास्त वापरतो तेव्हा डावी बाजु आपली कामातून जाते आणि त्यामुळे डावीकडचे सर्व रोग होतात. आणि उजवी बाजु जर जास्त वापरली तर कसले रोग होवू शकतात ते आपण पहायला पाहिजे. कारण मी सांगितले ना की विषय फार मोठा आहे आणि मला सांगायचे फार थोड्यात आहे. तेव्हा जमेल तेवढे बघुया. त्यातुन आज म्हणजे व्हायब्रेशन्सचा (vibrations) पण जोर फार आहे.

आता पहिल्यांदा म्हणजे असे की ही शक्ती आपल्याला फार वापरल्यामुळे आपल्याला जे ह्यातून मुख्य कार्य आहे ते आपण करू शकत नाही. पहिलं मुख्य कार्य हे आहे स्वाधिष्ठान चक्राचे, त्या नाडीला स्वाधिष्ठान चक्रच चालवत असतं, कारण ब्रम्ह देव हे स्वाधिष्ठान चक्रावर बसलेले आहेत आणि तेच ह्याला शक्ती देत असतात. तर ब्रम्हदेवाचे पहिल कार्य हे आहे की सृजन शक्ती साठी लागणारी जेवढी शक्ती आहे ती तुम्ही पुर्ती करायची. जर तुम्ही मोठाले आर्टिस्ट असला समजा, जर तुम्ही मोठे आर्टिस्ट असला आणि सहजयोगी नसलात आणि आर्टिस्टच असला तर तुम्हाला काय रोग होवू शकतात? पैकी पहिला रोग तुम्हाला असा होईल की तुम्ही फार कठोर स्वभावाचे होवू शकता. तुमच्या मध्ये काहीही प्रेमळपणा राहणार नाही. तुमच्याजवळ कोणी मनुष्य उभा राहू शकणार नाही. अगदी बोर म्हणतात तसे नंबरी. जर मनुष्य फार मोठा आर्टिस्ट असला तर तो दाढी वाढवतो, काहीतरी आपण सन्यासी असल्याचे दाखवायचं वगैरे प्रकार करायला लागतो. आर्टिस्ट म्हणजे हजार माणसात तुम्ही ओळखायचे की का हो तुम्ही आर्टिस्ट का? असे म्हटल्या बरोबर एक त्यांने मारलं नाही तर नशीब समजायचे. अत्यंत क्रोधी असतो. आर्टिस्टला फार क्रोध येतो.त्याला कारण काय तर उजवीकडे ची बाजु आपण फार वापरल्यामुळे दुसरं संतुलन येत नाही. त्याच्या भावना कमी होतात. जर एखादा मनुष्य फार धावत असेल, आजकाल पुष्कळ इथे हिंदुस्थानात ती क्रेझ आली की नाही माहिती नाही पण बाकी सर्व देशांमध्ये जॉगिंग ची फार एक क्रेझ चाललेली आहे. म्हणजे सगळे लोक धावत असतात सकाळी. असा एक डेंटिस्ट आमच्या कडे आला आणि मला म्हणायला लागला की “माताजी, मी सारखा धावत असतो पण मला आता भावनाच राहिल्या नाहीत. मला काही सुख होत नाही दुख होत नाही, मी सुखदुःखाच्या पलीकडे गेलो.” म्हटलं असं नसतं ते. आनंद ही दुसरी गोष्ट आहे पण सुखदुःखाच्या पलीकडे जाऊन कठोर होणे, दगडा सारखं होणं म्हणजे काही माणुसकीला धरुन नाही. असा मनुष्य माणुसकीला विसरूनच जातो म्हणे. माणुसकी शब्द काय त्याला लक्षात रहात नाही. म्हणजे असा मनुष्य अत्यंत सडेतोड म्हणतात अश्या तर्हेचा किंवा स्पष्टवक्ता म्हणतात अश्या तर्हेचा असतो. कोणाचं काही दुखेल किंवा कोणाला काही त्रास होईल किंवा कोणाला आपण बोलतोय तर त्याच त्याला काहीतरी दुःख होईल वगैरे कल्पना अशा माणसाला येत नाही. आणि तो कधी कधी फार यशस्वी सुद्धा होतो. पण ज्याला आपण यश म्हणतो ते पाच तत्वांना जिंकल्यानंतर येऊ शकते. म्हणजे एखादा मनुष्य फार मोठा ऑफिसर असला समजा किंवा काहीतरी त्यानी फार मोठा राजकीय नेता असला म्हणजे हमखास त्याला हा रोग होणार, पिंगला नाडीचा त्याला रोग होतो. म्हणजे ग ची बाधा होते त्याला. ग ची बाधा झाली की अशा माणसा जवळ एक ढाल घेऊन गेले पाहिजे. सरळ तुम्ही जर भेटायला गेले तर कधी तुमचं डोकं फुटेल याचा काही नेम नसतो.  एकदा एका मिनिस्टर कडे एक गृहस्थ भेटायला गेले, आणखी तिथे एक गृहस्थ दुसरे होते आणि ते सर्वांनवर ओरडत होते, ते बिचारे आपले विलेजर होते यु पी चे मनुष्य, त्यांना काही माहिती नव्हत हा प्रकार काय. तर त्यांनी म्हटलं की तुम्हाला काय झालं? तर ते म्हणे “तुमको मालुम नही मैं पी. ए. हूं”. ते म्हणे “अरे! पहले बताया होता की तुम पीये हुवे हो.” त्यांनी सांगितले की “मैं पी. ए. हुं”, म्हणजे त्यांना पी. ए. झाले म्हणजे काय, अगदी एक डोकं होउन जातं. तेव्हा जे पिंगला नाडी वरती जे फार कार्य शक्ती नी, किंवा अगदी आम्ही कार्य करणार, हे कार्य करणार ते कार्य करणार असे लोक जे बोलत असतात त्यांच्या मागे एक अत्यंत विक्षिप्त प्राणी जीवंत असतो आणि तो म्हणजे एक अत्यंत कठोर हृदयी मनुष्य. त्याला भावना नसते त्याला विचार नसतो त्याला कोणाचं सुखदुःख समजत नाही. आता आपल्या महाराष्ट्रात लोकांच अस म्हणने आहे की महाराष्ट्रीयन लोक म्हणजे जरा जास्तच कठीण बोलतात. कठीण बोलण्याची पद्धत आपल्या महाराष्ट्रात फार आहे. आणि अगदी मार्मिक म्हणायच त्याला, म्हणजे असा की मनुष्याचा मर्मच छेदला पाहिजे. गोड बोलणं जरा आपल्याकडे कमी आहे आणि त्यालाही कारण मला असं वाटतं की आपण साधु संतांनी आपल्या डोक्यावर चिंमटे मारलेले आहेत तर आपल्याला असं वाटतं आपल्याला ही त्यांच लोन मिळालंय तर आपणही दोन चार चिंमटे लोकांना घेतले तर काय हरकत आहे? पण साधु संतांच वेगळं आहे त्यांच ते... परीक्षा घेण्याचे प्रकार असले तरी सुद्धा आपल्याला हा अधिकार नाही. आपण मात्र सगळ्यांशी गोड बोलले पाहिजे. गोड बोलणं म्हणजे काही त्याच्यामध्ये कोणाची तुम्ही हांजी हांजी करत नाही, म्हणजे दुसरं म्हणजे असे की आम्ही कोणाची हांजी हांजी करु शकत नाही. अहो, एकतर तुम्ही हांजी तरी कराल नाहीतर कोणाला जोड्यांने तरी बडवाल, काही मधोमध आहे की नाही? सहजयोग आमचा हा मधोमध आहे. तेव्हा माणसामध्ये एक तर्हेचा गोडवा असला पाहिजे, बोलताना त्याच्या मध्ये भावना असली पाहिजे. दुसऱ्या माणसाला ही भावना असतात, त्याला दुःखवतांना सुद्धा आपण लक्षात घेतले पाहिजे. विशेषतः बायकांच असतं, की त्यांना सगळ्यात जास्त भावना हव्यात त्याच कधी कधी इतका दुष्टावा करतात की आश्चर्य वाटतं. की इतका दुष्टपणा बायकांना कुठुन येतो? त्याला कारण असं की त्यासुद्धा फार जास्त भविष्याचा विचार करतात म्हणजे सारखं, आज आम्ही स्वयंपाक काय करायचा? आज आम्हाला काय जेवणाची करायचंय? आता ती मुलगी जाणार तिचं जेवण पाठवायचे, माझ्या नवर्याचं असं करायचंय. अश्या रितीने जेव्हा मनुष्य अनेक विचार करु लागतो आणि ह्या तर्हेने सगळं फ्यूचरचा किंवा भविष्याचा विचार करू लागतो त्यावेळेला त्याची राइट साइड धरली जाते. राइट साइड धरली गेली म्हणजे असा मनुष्य अत्यंत दुःखी जीव असतो. कारण असा मनुष्याला कोणीही जवळ करत नाही. आणि हा सगळ्यात मोठा रोग आहे तो आपल्याला दिसत नाही. आपल्या समाजामध्ये पुष्कळ यशस्वी लोक झालेले आहेत पुष्कळ मोठे मोठे लोक झालेले आहेत त्याबद्दल काही शंका नाही पण त्यांचा जो कोरडेपणा आहे त्या कोरडेपणा मुळे त्यांचं नाव घ्यायला लोक सकाळी घ्यायला धजत नाही, फार तर संध्याकाळी घेतील आणि तोंड धुवून टाकतील अशी स्थिती असते. आता ह्या मार्गावर चालणार्या लोकांची, ते म्हणजे अति मध्ये उतरतात अति क्रियेमध्ये उतरतात ते म्हणजे आम्ही काहीतरी मोठ भारी काम करत आहोत अशी कल्पना करून बाकी सर्व कार्यांना मुकतात. म्हणजे तुमची फॅमिली आहे, तुमचं घर आहे, तुमची मुलं आहेत तिकडे लक्ष द्यायचे. विशेष करून हे पाश्चिमात्य देशांत फार आहे, बायकांच तसंच आहे पुरुषांच तसंच आहे. त्यांना पूर्ण वेळ म्हणजे काहीतरी आम्ही बाहेर करून दाखवलं पाहिजे, जगामध्ये काहीतरी नाव करून दाखवलं पाहिजे, जगामध्ये काहीतरी मोठं होउन दाखवलं पाहिजे असं प्रत्येकाला वाटत असल्यामुळे आणि मुख्य म्हणजे पैसे कमविले पाहिजे हे मुख्य. आणि ते पैसे कसे गमावले पाहिजे ते दुसरं मुख्य असतं. त्याच्यामुळे सगळ्या बायका आणि पुरुष त्याच्याच मागे लागलेले आहेत की आम्ही पैसे कसे कमविले पाहिजे. त्यामुळे घरातील मुलं कशी राहतात, नवरा बायकोच अगदी पटत नाही, आता अर्थात तिथे लग्न संस्थाच मुळी संपलेली आहे त्याच्यामुळे. आणि कोणाशीच कोणाच पटत नाही. मला तर मी लंडनला गेले तर मला वाटलं की हे सगळे आमच्यावरती कुत्र्यासारखे..... सगळे आपापसांत बोलतात तर नुसतं कुत्र्याशी का? बोलताना म्हणजे भांडायला सुरुवात करायची. टेलिव्हिजन उघडला की नवरा बायकोचं भांडण दाखवणार, नाहीतर मुलाचं आईचं भांडण दाखवणार, नाहीतर भाऊ बहिणीच भांडण दाखवणार, भांडणच दाखवतात दुसरं काहीच नाही. म्हणजे कुठे प्रेमाने कोणी कोणाशी बोलताना काही दिसतंच नाही आणि प्रेम दाखवतील ते इतकं अश्लिल आणि घाणेरडे की ते ही बघायला नको. म्हणजे तुम्हाला टेलिव्हिजनच बंद करावा असं वाटतं, तेव्हा आपापसांत प्रेमाने राहणे, तुसडेपणा करणं आणि कोणाला कमी लेखणं, कोणाशी वाईट रीतीने बोलणं वगैरे हे सर्व हे सुद्धा माझ्यामते फार सामाजिक असे दोष आहेत आणि रोग आहेत. हे रोग एकदा जडले की समाज एकदम ढासळून पडतो. जेव्हा पिंगला नाडी वर आपण फार प्रवेश करतो आणि पिंगला नाडी जेव्हा फार आपल्या मध्ये बलवत्तर होते त्यावेळेला माणसामध्ये एक तर्हेचा असमाधानाचा त्वेष येतो आणि त्या त्वेषामध्ये, तो एक जो त्वेष येवून जातो त्या त्वेषामध्ये त्याच्या हे लक्षात येत नाही की आपण दुसऱ्याला काही बोलतोय की आपण बेशरमासारखं वागतोय की आपण दुसऱ्यांच्या भावना दुखावतोय, कितीतरी कमळांना आपण ठेच मारलेली आहे. आता काय केलं पाहिजे? ह्याचा  इलाज काय? तर मी लोकांना म्हटलं की तुम्ही प्लॅनिंग करु नका, तर लोकांना समजत नाही की माताजी असं कसं म्हणतात की प्लॅनिंग करु नका. म्हणजे अगदी फारच जुनाट दिसतात माताजी. पण मी म्हणते प्लॅनिंग करु नका आधी परमेश्वराच प्लॅनिंग बघा आणि मग प्लॅनिंग करा. आता बघा आपण प्लॅनिंग केलं की आम्ही बाहेर सगळ्यांचा प्रोग्राम करणार, बरं होईल जमीन असली तर माताजींचा प्रोग्रामला. पण देवाची इच्छा होती की तुम्ही आतमध्येच बसायचं. तेव्हा ते फिसकटलं तर इथे बसले, समजा जर एखादा प्लॅनर असता तर त्याने कॅन्सल केला असता सगळा प्रोग्राम, नाही म्हणजे नाही. माझं जे होतं प्लॅन जर ते बनलं नाही तर मी पुढे जाणारच नाही.  म्हणजे जर समजा इथुन आपल्याला पुण्याला जायचंय आणि आपण म्हटलं की आम्ही प्लॅन करतो, आधी राइटला जाऊ मग लेफ्ट ला जाऊ मग राइटला, जाऊ मग तुम्ही कदाचित ठाण्याला ही पोहचाल आणि पागलखान्यातही पोहचाल. अश्या तर्हेचं जे विक्षिप्त प्लॅनिंग चालतंय त्याचेच परिणाम आज आपल्या देशाला भोगायला लागतात. म्हणजे परमेश्वराच प्लॅनिंग हे ओळखले पाहिजे, की हे परमेश्वराच प्लॅनिंग जो पर्यंत आपण ओळखु शकत नाही तोपर्यंत आपल्या प्लॅनिंगला काहीही अर्थ येत नाही. प्रत्येक प्लॅनिंग मध्ये अध्यात्म आहे, प्रत्येक प्लॅनिंग मध्ये अर्थ आहे आणि प्रत्येक प्लॅनिंग मध्ये परमेश्वराचा हात आहे. कारण त्याचं कार्य हे फार मोठं आहे आणि त्याची शक्ती फार मोठी आहे. त्याच्या जवळ सर्व तर्हेचा शक्त्या आहेत.

आता हे जे ब्रम्ह तत्व आहे ते जेंव्हा आध्यात्मात उतरतं तेव्हा त्याचा फायदा आपल्याला सहजयोगात कसा होतो ते मी सांगते. इलेक्ट्रिसिटी ही आली आपल्या मध्ये, ही इलेक्ट्रिसिटी आलेली जी आहे किंवा आपण टेलिव्हिजन वगैरे बघतो किंवा आपण असं पाहिलेलं आहे की सामुहिक रित्या आपण बरच कार्य ह्या पंचतत्त्वांनी करु शकतो. आता आपल्याला आश्चर्य वाटेल की सहजयोगानी आपल्या मध्ये जेव्हा हे ब्रम्ह तत्व जागृत होतं, ब्रम्ह तत्व जागृत होतं म्हणजे आपण त्याच्यावर मास्टर करत नाही पण आपल्यातलं ब्रम्ह तत्व जेव्हा जागृत होतं तेव्हा काय होतं? तेव्हा आपल्या हातून ज्या वायब्रेशन्स चालू आहेत त्या आपल्याशी बोलु लागतात. म्हणजे इथे बसल्या बसल्या आपण सांगु शकता की आपल्या वडिलांची स्थिती काय आहे, आपल्या आईची स्थिती काय आहे, देशाची स्थिती काय आहे, आपल्या प्राइम मिनिस्टरची स्थिती काय आहे, ते कुठे आहे, काय त्यांची, त्यांची कुंडलिनी कुठे आहे, ते कुठे बसलेले आहेत त्यांना काय त्रास आहे, त्यांना कोणता रोग होणार आहे, कोणता रोग झालेला आहे, कोणता रोग आहे, इथे बसल्या बसल्या आपण सांगु शकता. आमच्या लंडनला एक डेविड ब्राउन म्हणून फार चांगला सहजयोगी आहे. आधी आधी पार झाल्यावर त्याला काही माझ्या गोष्टींचा फार विश्वास वाटत नसे विशेष कारण त्या लोकांसाठी ही फारच मोठी गोष्ट आहे. तेव्हा एक दिवस त्याच्या हातामध्ये इथे जळु लागलं, तर त्यानी परत डीकोडिंग जे आम्ही केलंय त्यात वाचलं की हे बोट विशुद्धि चक्राचं आहे. ह्या विशुद्धि चक्र हे वडिलांचे स्थान आहे, ह्या वडिलांचे त्याचं विशुद्धि चक्र खराब आहे. त्याने विचार केला की बरेच दिवसात आपल्या आईला आपण फोन नाही केलेला, तर त्याने स्कॉटलंडला फोन केला. तर त्याने विचारलं की तुम्ही कसे आहात म्हणे मी तल ठीक आहे पण तुझे वडील फार आजारी आहेत. त्यांना काय झालं? ब्रॉंकायटिस! आता आपल्या जवळ हे दूर परीक्षण वगैरे वगैरे जे काही होत आहेत ते सगळं काही सहजयोगात आल्यावर सहज होतं. निक्सनला जेव्हा सर्व त्रास व्हायचा होता त्याच्या आधीच आम्ही लोकांनी सगळ्यांनी सांगितले होते की निक्सन महाराज गेलेत म्हणून. कोणी मरणार आहे की नाही ते सुद्धा आपल्याला कळू शकते. कोणी मेलं की नाही हे सुद्धा कळू शकते. आणि जे ह्याने कळू शकतच नाही म्हणजे कोणी मनुष्य आत्मसाक्षात्कारी आहे किंवा नाही, हे खरंय की नाही खोटं आहे हे व्हायब्रेशन्सनी कळत. आता तुम्हाला आश्चर्य वाटेल व्हायब्रेशन्सची किती कमाल आहे ते, सौंदर्य ह्याच्यात आहे की नाही हे सुद्धा व्हायब्रेशन्सनी कळत. म्हणजे आर्टिस्ट लोकं आहेत आता, आमच्यात जेव्हा सहजयोगात आल्यानंतर हे आर्टिस्ट कुठल्या कुठे पोहोचलेत. म्हणजे बहुतेक आता परदेशातच गेल्यामुळे आता ते नाहीतच इथे की तुमच्या समोर गाणं बिणं म्हणायला. पण जेव्हा ब्रम्ह तत्व जागृत होतं तेव्हा आपल्या सबंध ह्याला, सबंध जे काही आपण करत आहोत त्याला एक तर्हेचा अशी धार लागते म्हणा किंवा त्या कृतीला एक तर्हेची अशी रुपरेषा येते. त्या रूपरेषेचं जे कोइफिशन्स (coefficient) आहे, त्याचं एक जर तुम्ही कोइफिशन्स काढलं तर त्याच्यातुन बरोबर हे व्हायब्रेशन्स फ्लो व्हायला लागतील. त्या व्हायब्रेशन्स फ्लो झाल्या बरोबर दुसरा मनुष्य जो बसलेला असतो त्याच्या आत्म्याला आनंद होवू लागतो आणि त्याला ती कला फार आवडू लागते.

आता आमच्यातले एक सहजयोगी होते, त्यांना नौकरी नव्हती ते माझ्याकडे आले. ते मला म्हणाले माताजी मी काय करू? म्हटलं तुम्ही इंटिरियर डेकोरेटर व्हा. ते म्हणाले “कपाळ माझं, मी कधी लाकूड कशाशी खातात ते मला माहीत नाही. तुम्ही मला इंटिरियर डेकोरेटर व्हायला का सांगता?”. म्हटलं तुम्ही होवून तर बघा, नुसतं व्हायब्रेशन्स वरती इंटिरियर डेकोरेशन करायचं, दुसरं काही नाही. बरं म्हणाले आणि आज ते त्याच्यात त्यांनी लाखो रुपये कमावले. म्हणजे असंय की व्हायब्रेशन्स नी कळतं की हे बरोबर आहे की नाही. आणि जे व्हायब्रेशन्स नी ठीक आहे ते युनिव्हर्सल आहे. जी गोष्ट सर्व संसारात मान्य असेल त्या गोष्टीला सगळ्यात चांगले व्हायब्रेशन्स असतात. सौंदर्य दृष्टी त्यांने येते. आता इथे बसल्या बसल्या सुद्धा तुम्ही सांगु शकता की कुठल्या ठिकाणी, जर समजा विचारायचं असलं की तुमचे गुरू कोण? आता म्हणे ते मेलेत, काही हरकत नाही आता ते ह्या संसारात नाही तरी हरकत नाही. तरी तुम्ही सांगु शकता की ते खरे होते की खोटे. जे काही ह्याने सांगता येत नाही, फार तर फार इथुन लंडनला तुम्ही फोन करु शकता. फार तर फार! पण लंडनला  एखादा जर मनुष्य असला तर तो आजारी आहे की नाही हे तुम्ही इथे बसल्या बसल्या सांगु शकत नाही आणि त्याला एकही पैसा लागत नाही. त्यावर आता पुढे असं की तिथे ते आजारी आहेत आणि तुम्ही इथे त्यांना बंधनं दिल्या बरोबर तिथे ते ठीक झाले. हे तुम्हांला जमु शकणार नाही आणि त्याचे खूप मजेदार खेळ पण चालू असतात. आता सिमल्याला एक मनुष्य होता, कर्नल की काहीतरी म्हणजे होते ते फार मोठे आणि त्यांना कॅन्सरचा रोग झाला असं डॉक्टरांनी सांगितले. दिल्लीला घेऊन आले. नंतर आमच्याकडे सहजयोग्यांना असं काही झालं की आम्ही ठीक करून दाखवतो आता. हे जरा अहंकार चढला त्यांना. त्याचात त्यांना काही कॅन्सर बिन्सर ठीक होइना आणि ते काही बरे होइना. आणि त्यांनी मला फोन केला, तर मला सांगितलं ते काही साकार मानत नाही निराकार मानतात. असं का म्हटलं? कोण होतात ते मानणारे न मानणारे? आम्ही हे मानत नाही ते मानत नाही म्हणजे आहेत कोण ते काय रियलाइज्ड सोल आहेत का? ते कश्यावरून सांगतात की आम्ही हे मानतो आम्ही ते मानत नाही. म्हटलं मग त्यांचा तुम्ही काही कॅन्सर बिन्सर ठीक करु नका. सोडून द्या! असं म्हटल्यावर त्यांनी जाऊन सांगितले की अश्या माणसाचा माताजींनी सांगितले कॅन्सर ठीक नाही करायचा जो हे मानून बसलाय ते मानून बसलाय, सत्य बघायची त्याची तयारीच नाही आहे. तो म्हणाला असं का, माताजी असं म्हणाल्या का? बरं मग मी क्षमा मागतो. त्याच्यानंतर ते लोक काही गेले आणि त्यांचा कॅन्सर बरा झाला. कॅन्सर बरा होऊन ते अगदी खणखणीत बरे झाले. आता डॉक्टरच असं म्हणणं आहे की त्यांना कॅन्सरच नव्हता. म्हटलं धन्य तुमची आणि धन्य ह्यांची सुद्धा. तो आता कर्नल ओरडून सांगतो की आहो मला कॅन्सर होता, हे पेपर्स बघा, कोणी बघायला सुद्धा तयार नाही. तर अशा लोकांना कोढच आहे ते एक तर्हेची. म्हणजे अज्ञान आहे ते, अविद्या आहे ती. कारण अहंकार ही अशी वस्तू आहे ती एकदा जर तुमच्यात पसरली तर मात्र तुम्हाला खरोखर अंधकारात मनुष्य जातो. स्वतःला ओळखू शकत नाही इतक्या अंधकारात मनुष्य ढकलला जातो. आता अहंकार कसा येतो ते मी दाखवते, खाली आता हे इडा नाडी जी आहे ती ह्या इथुन अशी सुरू होते आणि पिंगला नाडी ही इथुन अशी सुरू होते. आता पिंगला नाडी किंवा इडा नाडी जेव्हा कार्यान्वित होतात तेव्हा त्यांच्यातून निघालेले धुर म्हणा, जसे एखाद्या फॅक्टरीतुन धुर निघतात की नाही, किंवा त्यांचे बाय प्रोडक्ट्स म्हणा, म्हणून दोन संस्था तयार होतात: एक म्हणजे अहंकार आणि एक म्हणजे प्रति अहंकार. म्हणजे आपण जी क्रिया शक्ती वापरतो त्याच्यामुळे आपल्या मध्ये अहंकार निर्माण होतो, तो असा इकडून जाऊन आणि ह्या साइडला पसरतो आणि जेव्हा आपल्या मध्ये आपण इमोशनली वागतो तेव्हा आपल्या मध्ये प्रति अहंकार तयार होतो. ती सुद्धा, ती सुद्धा संस्था अशी इकडून जाऊन इकडे फुग्यासारखी अशी पसरते. तर ह्या प्रमाणे आपल्या मध्ये दोन्ही संस्था अहंकार आणि प्रति अहंकार येतात. पैकी प्रति अहंकार जे लोक फार इमोशनल असतात त्या लोकांमध्ये येतो. प्रति अहंकार म्हणजे ह्याच उदाहरण असं सांगायच,की समजा एखाद लहान मूल आई जवळ दूध पीत असते, आणि त्या दूध पिताना त्याला अगदी आनंदात आहे तेव्हा आईने सांगितले की आता बघ तु रडू नकोस मी तुला दुसरीकडे घेते. म्हणून तिने तसंच वळवलं तसंच त्याचा अहंकार आला, की हिने का म्हणून माझ्या ह्याच्यात बिब्बा घातला. अहंकार आल्या बरोबर आई म्हणते की बघ आता रडायचं नाही चूप रहा. आईने असं म्हटल्यावर त्याच्यात प्रति अहंकार आला. म्हणजे तो चूप झाला पण प्रति अहंकार आला. म्हणजे जेव्हा तुम्ही कोणाचा अहंकार दबावता त्याला प्रति अहंकार येतो. त्याला इंग्लिश मध्ये कंडिशनिंग असं म्हणतात. आपण जेवढं वाचन करतो म्हणजे जेवढं आपल्या मध्ये संस्कार होतात ते प्रति अहंकाराने होतात. आणि जे अहंकाराने आपण कार्य करतो ते तर आपल्याला माहीतच आहेत. पण सुसंस्कार वेगळी गोष्ट आहे. संस्कार नुसते करून काय, ते तर पुष्कळशे लोक आम्ही बुवा मानतच नाही ही गोष्ट. ही प्रति अहंकाराची गोष्ट आहे, मानत का नाही? तुम्ही काही अनुभव घेतलेला आहे का? तुम्ही काही पाहिलेलं आहे का? म्हणजे ज्याला ओपन माइंडेडनेस म्हणतात ते तुमच्यात नाही.

दुसरा अहंकारी मनुष्य असतो तो म्हणतो की मला माझा परमेश्वरावरच विश्वास नाही, मी देवालाच मानत नाही, मी कोणालाच मानत नाही, म्हणजे कोणतेच संस्कार नाही त्याच्यावर. एका मध्ये अत्यंत अति संस्कार आहेत आणि एका मध्ये कोणतेच संस्कार नाहीत. दोन्ही तर्हेच्या संस्था आपल्या मध्ये असतात त्यांना अहंकार आणि प्रति अहंकार असे म्हणतात.

आता ही जी शक्ती आहे पिंगला नाडी, ती आपल्या मध्ये राइट सिंपथेटिक नर्व्हस सिस्टीम मुळे येते. जेव्हा आपण ही शक्ती वापरु लागतो जास्त किंवा अति कर्म करु लागतो त्यावेळेला आपल्या मध्ये कॅन्सर सारखा रोग होऊ शकतो. कॅन्सर सारखा रोग कसा होतो ते आपण पाहिले पाहिजे. चक्रांमधुन जसं समजा हे एक चक्र आहे आणि ही डावी संस्था आहे आणि ही उजवी संस्था आहे. किंवा म्हणता येईल हे इडा नाडी च कार्य आहे आणि हे पिंगला नाडी च कार्य आहे आणि मधोमध ही सुषुम्ना नाडी आहे. तर आपण जर ह्याच्यतली ही उजवी बाजु वापरु लागलो फार जास्त तर डावी बाजुतलं हे जे स्थान बनलेलं आहे ते तुटते. आणि आतले जे देवता आहेत ते झोपी जातात किंवा कधी कधी लुप्त ही होतात. त्याच्या नंतर मग ही बाजु आपोआप चालू लागते आणि बाजु पण आपोआप चालू लागते आणि त्याच्यामुळे कॅन्सर चा रोग होतो. ऑन देअर ओन म्हटलं पाहिजे.

तर कोणत्याही गोष्टीने तुमची सिंपथेटिक नर्व्हस सिस्टीम म्हणजे ह्या दोन्ही सिंपथेटिक नर्व्हस सिस्टीम ऍक्टिव झाल्या की कॅन्सर चा रोग होतो. पण बहुतेक कॅन्सर चा रोग आश्चर्याची गोष्ट आहे की कुगुरू भेटल्यामुळे किंवा कळ्या विद्या मुळे होतात. आश्चर्याची गोष्ट आहे की कॅन्सरच्या रोगाचा मागे कोणत्या ना कोणत्यातरी गुरू चा प्रकार असतो. म्हणजे किती भयंकर हे गुरू आहेत ह्याच्या वरुन आपल्या लक्षात येईल. आजपर्यंत मी जितक्या कॅन्सरच्या केसेस ठीक केल्या आहेत सगळ्यांच्या मध्ये एकतर गुरुचा तरी प्रकार होता किंवा त्यांना काहीतरी काळ्या विद्येचा प्रकार आहे. म्हणजे ही जी कॅन्सर ची जी शक्ती आहे ती लेफ्ट कडून सुरू होते आणि लेफ्ट साइडला डॉक्टर जाउ शकत नाही म्हणून डॉक्टर कॅन्सर कधीच ठीक करू शकणार नाहीत. त्यांनी फार तर फार मान कापावी, नाक कापावे, डोळे कापावे पण कॅन्सर मात्र ते ठीक करू शकत नाही.

आता जी मधली शक्ती आहे ज्याला विष्णू शक्ती म्हणतात, त्या शक्ती बद्दल मला नाही वाटत की मला एवढ्या थोड्या वेळात सांगता येईल. तेव्हा आपण हे, ह्या शक्ती बद्दल मी उद्या सांगेन आपल्याला शिव शक्ती बरोबर ही शक्ती मी उद्या सांगेल. आणि त्या शक्तीचा दमावर आपण सहजयोग वटवून घेतलेला आहे. जर ह्या दोनच शक्त्या असत्या तर आपलं इवोल्युशनच झालं नसतं, आपण अमीबा चे मानव झालो नसतो आणि आज ह्या स्थितीला आलो नसतो की आपण सहजयोगा मध्ये येवून त्या परम स्थितीला प्राप्त व्हाल.

तेव्हा हात आता असे करावे. अरे! व्हायब्रेशन्स पण फार आहेत तेव्हा एका तर्हेने उपकारच आहेत त्या पावसाचे. बोलताच येत नाही आहे. हा, हात असे करा.

आता कृपा करून डोळे मिटा. आज इतके व्हायब्रेशन्स आहेत की अगदी सहजच तुम्ही लोक पार होणार आहात ह्याबद्दल काही शंका नाही. डोळे मिटा. फक्त डोळे बंद करा आणि दोन्ही हात माझ्याकडे करा. पहिल्यांदा निर्विचारता येइल आणि त्याचा नंतर हातामध्ये थंड थंड असा वारा येउ लागेल. सगळ्यांनी नुसते डोळे मिटून हात माझ्याकडे करायचे.

Distant talking of Sahajyogi with Shri Mataji.

Shri Mataji: उजवं स्वाधिष्ठान, हा, आज ब्रम्ह शक्ती वर बोललो आणि आज स्वाधिष्ठान, हा!

जय श्री माताजी!