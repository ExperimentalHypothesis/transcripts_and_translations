Puja di Compleanno (riassunto), Delhi (India), 21 Marzo 1998.

Mi ha dato una grande gioia vedere in quale bellissimo modo avete organizzato questo festeggiamento! Quante forme trova il vostro amore per gioire di Sahaja Yoga! Sono veramente stupita nel vedere come vi vengano in mente queste idee fantasiose (una sfilata con le bandiere delle varie nazioni, ndt). Voi rappresentate le diverse nazioni dalle quali siete venuti. Desidero che riportiate queste bandiere indietro nei vostri paesi, portando con voi anche il messaggio che il tempo della resurrezione, della rinascita è arrivato, e dobbiamo crescere, dobbiamo crescere passando dal livello umano di esistenza ad uno più alto. E che quando questo accadrà, allora come cambierà la vita! Come diventerete felici e come si perderanno tanti comportamenti negativi come l’odio, o l’offendere gli altri fisicamente o moralmente, facendo loro del male! Tutti questi atteggiamenti sono serviti a dare una specie di piacere sadico a molte persone, che sono state felici di usarli come mezzi per distruggere la gioia e la felicità degli altri.

Lo so che per mantenere la felicità voi, essendo Sahaja Yogi, dovete sopportare molto e tollerare tante cose senza senso, ed è quello che fate. Poi, quando gradualmente Sahaja Yoga si sarà stabilizzato nei vostri paesi, sarà una cosa così bella, così pura, così importante che anche tutti gli altri nel vostro paese cercheranno di seguire la strada che voi avete già intrapreso, e da sola la vostra vita rifletterà la bellezza del vostro essere interiore e di Sahaja Yoga.
Ieri vi ho spiegato che cosa mancava nella coscienza umana (prima di Sahaja Yoga) e ho sottolineato che l’attenzione non era rivolta allo Spirito. Ma quando questo accade, cosa vi succede? Per prima cosa diventate, come si dice in sanscrito, guna-ateet, andate oltre le tre guna (qualità). Ciò significa che non siete più tamo-guni, cioè una persona pervasa da desideri autoindulgenti d’ogni tipo. L’attenzione si sposta da lì alla seconda modalità di comportamento, nella quale si è rajo-guni, cioè di lato destro, e si vuole sempre fare qualcosa, ci si vuole mettere in mostra, diventare qualcosa, competere con gli altri. Tutto questo lottare sparirà molto naturalmente (ateet significa ‘oltre’). Vi è poi quel che chiamiamo sattva-guni, la condizione, lo stato qualitativo nel quale, tra l’altro, nasce la ricerca, lo stato nel quale cominciate a vedere cosa c’è di sbagliato nel comportarsi in modo estremo, stile di vita che presto diventa per voi insopportabile, cosicché volete uscirne e iniziate a ricercare. Ed allora tutto cambia.

Andando oltre queste gunas, superandole, diventate gunateet e questo accade nel momento in cui la vostra attenzione si sposta sul vostro Spirito. Perché fino a questo momento l’attenzione non è ancora interiorizzata, cioè non riesce a cogliere, a scorgere i vostri condizionamenti, gli atteggiamenti o gli scopi egoistici. Diventate così una persona che va oltre tutto questo. A vedere le cose dal punto di vista di una vita cosiddetta ‘normale’ questo è qualcosa di particolarmente rilevante, ma per voi non è così, per voi è tutto molto normale. Gioite semplicemente nell’essere voi stessi e non vi preoccuperete più di quel che vi conviene o non vi conviene, delle comodità e delle piccole cose. Succede che andate con molta semplicità oltre queste tre gunas, che in sostanza vi hanno dominato e condizionato in vari modi.
In questo modo avete, per prima cosa, attraversato il limite della coscienza umana; andando oltre diventerete kalateet: andate oltre al tempo.

Lo so che oggi ero in ritardo, ma doveva essere così. Voi però non avete perso tempo, avete gioito e state gioiendo anche ora. Lo vedevo, stando seduta in casa mia, che eravate tutti in uno stato di gioia collettiva. Anche quando non sono qui, voi gioite lo stesso! Questa è una condizione oltre il tempo, voi non siete legati al tempo, non siete mai espropriati del tempo, è sempre vostro poiché siete nel presente, non state qui pensando al futuro e non pensate a cosa succederà domani o come farete a prenderete il vostro aereo, o come sbrigherete le varie faccende. Siete qui e gioite il presente, e il presente è la realtà. Se vi mettete a pensare al futuro o al passato, allora non siete nella realtà.

Ve l’ho già detto tante volte che il passato è passato e che il futuro non esiste ancora. In un certo istante voi siete qui seduti, in qualche modo aspettandomi, ma anche gioiendo semplicemente ogni attimo del vostro stare qui e della vostra unione con gli altri. E questo gioire non può venire descritto. In situazioni analoghe le persone guarderebbero l’orologio, e meravigliandosi si chiederebbero perché Madre non è qui, qual è il motivo, perché non arriva, e tante altre domande.

E' di grande aiuto essere kalateet. Ricordo a Nasik, dovevo faticare molto perché nessun Sahaja Yogi si offriva per darsi da fare. Fu solo grazie al fatto che un giorno la mia macchina si ruppe ed io non arrivavo al programma pubblico dove ero attesa che i Sahaja Yogi presenti si fecero avanti prendendosi la responsabilità di dare la realizzazione… riuscendoci. Fu solo perché io non arrivavo e c’erano tante persone che si decisero: “Madre non arriva o forse arriva più tardi: dobbiamo assumerci la responsabilità di condurre il programma!”
Così fecero. Perciò, quando siete oltre il tempo diventate responsabili di quel momento, e questa responsabilità vi rende collettivi, poiché coinvolge tutti indistintamente.

Può sorprendere vedere che son tanti anni che siamo insieme e non vi sono tra noi né discussioni né litigi, nulla. Siamo tranquilli e sereni, al di là d’ogni qualunque stupida idea di attaccarci a vicenda. Questo succede perché non siete più coinvolti dal tempo, il tempo non può più condizionarvi. Certo altre persone, non Sahaja Yogi, avrebbero forse buttato sassi sulla mia macchina perché ero arrivata tardi mentre loro erano restati ad aspettarmi sotto il sole cocente, ma questo non succede alle persone che vanno oltre il tempo. Chi va oltre il tempo resta lì seduto e gioisce: il tempo che passa non è più importante!

Diverrete poi dharmateet: andrete oltre il dharma, oltre la vostra natura umana. Questo significa che ogni cosa che voi fate sarà religiosa e sacra. Qualunque sia il vostro scopo, sarà religioso. Se, per esempio, siete un uomo d'affari, avrete proprio il desiderio fare affari in maniera religiosa e illuminata, poiché voi siete, per così dire, oltre la religione. Né sarete preoccupati di seguire uno stile particolare o un rituale, siete oltre a questo. Mentre le persone che non sono, come abbiamo detto, oltre la religione devono svegliarsi al mattino presto e sono legate ai loro rituali, e quando svolgono questi rituali e magari uno non viene eseguito stanno male, si sentono agitati e scossi. Ma non è così per voi. Perché voi siete sempre nel dharma e sempre in uno stato meditativo. Anche se ogni cosa andasse storta, vi basterà ‘saltare‘ in questo stato di coscienza per trovare lì la soluzione a tutto, e non siete assolutamente disturbati e infastiditi quando le cose vanno alla rovescia.

Le persone con natura o comportamenti ritualistici vi opprimono, vi soffocano, vi rendono troppo docili, ma a volte anche estremamente aggressivi. Danno molti fastidi e son causa di problemi.
Ad esempio, una signora che credevamo essere una nostra amica, venne a casa mia e mi disse: “…però io sono vegetariana!” “E allora?” “Non posso mangiare cibo cucinato in pentole dove sia stato cucinato cibo non vegetariano”. Dissi: “Va bene!” E andai a comperare nuove pentole per lei. Poi disse: “Dovete stare attenti anche alle posate! Anche queste non devono essere state usate per cibo non vegetariano.” Allora andai ancora a comperare delle posate nuove per lei. Poi parlò dei piatti, anche questi dovevano essere nuovi ... Insomma, dovetti risolvere tutti questi problemi spicci. Per finire andò in cucina e non permise al nostro cuoco di cucinare nulla per noi. Disse: “Prima cucino io, poi potrete cucinare voi“. Insomma fu così insopportabile e irritante che anziché essere un’ospite (guest) divenne una peste (pest).

Questo è quello che succede alle persone ritualistiche che diventano oltremodo pretenziose, vanno e pretendono, perché “…questo é il nostro dharma!”
Questo egocentrismo si sviluppa perché pensiamo che una certa cosa sia il nostro dharma, che sia un nostro diritto e che ogni cosa ci sia dovuta. Ma non ci si preoccupa affatto di quanto si è di disturbo o di peso agli altri né di come si rende difficile la loro vita. Pretendiamo e basta. “Questo è il mio dharma, cosa ci posso fare? È mio dovere farlo!“ Anche questo diventa un forte condizionamento mentale, tant’è vero che ho visto molti casi anche in Sahaja Yoga di persone che hanno dei condizionamenti di questo tipo.

C’era la madre di una Sahaja Yogini francese che era sempre stata molto ritualistica e molto presa e preoccupata dal fatto di andare a messa tutte le domeniche. Si vestiva bene, andava in chiesa e poi tornava a casa. Un giorno questa donna sparì. Così la figlia si rivolse alla polizia. La polizia però non riuscì a trovarla. “Ma dove sarà mai?” Alla figlia venne in mente di dire alla polizia di andare a cercare la madre nella chiesa. E infatti era ancora lì, seduta. Poi scomparve ancora più di una volta. Alla fine i poliziotti dissero che loro non se ne volevano più occupare e suggerirono di mettere la madre in un ospizio. Così la misero in un ospizio. Questa Sahaja Yogini mi disse poi: “Madre, è veramente sorprendente perché normalmente sono persone molto vuote che stanno là sedute, rimuginano sempre sulle stesse cose, chiacchierano di cose futili e sono come matti, la loro senilità diviene sempre più evidente. Ma poi la domenica che succede? La domenica si vestono bene e come automi vanno in Chiesa. Ma questo succede solo la domenica” E' molto sorprendente vedere come agiscono i condizionamenti.

C’era un giovane che venne a casa mia e disse di essere un buon autista. Ed era un buon autista, ma sapeva solo guidare, mentre non sapeva nulla a proposito delle strade, non aveva senso d’orientamento e non conosceva nulla di Londra. Sapevo che questi tipi di condizionamento e l’acquisire abitudini stereotipate è una cosa tipica delle persone anziane, ma mi ha stupito molto vedere che anche fra i giovani si possono trovare persone già tanto condizionate dalle loro ripetitività. Questo è quello che voi potete chiamare ‘elemento umano’, cioè quando restate attaccati a qualcosa.
La chiamerei quasi una forma di pazzia: qualcuno pretende una cosa, un altro ne vuole un’altra: “Non mi piace questo, non mi piace quest’altro“ e via di seguito. È tanto normale dire mi piace, non mi piace. È addirittura sorprendente vedere che si va nella casa di qualcuno e c’è chi dice: ”No, no, non mi piace questo tappeto!” Non è vostro il tappeto, non l’avete comprato voi! Lo ha comperato quell’altra persona, perché voi dovete dire che non vi piace, chi siete? Non l’avete pagato voi, alla persona che lo ha comperato piace e questo basta!

Perché voi dovete metterci la vostra impronta? Chi siete voi, che grande esperto siete per criticare tutto? Dagli oggetti si passa poi a criticare gli esseri umani. Chi siete voi per giudicare, qual è la vostra posizione per giudicare e dire ‘mi piace’ o ‘non mi piace’? È molto comune, specialmente in occidente rilasciare sempre un giudizio, soprattutto dire: “Non mi piace”. Ad esempio: “Non mi piace l’India!” Ma allora perché ci siete venuti? “Non mi piace la Turchia.” Perché? Forse, perché ad esempio, là si portano le gonne lunghe e questo è molto turco, mentre voi volete mettere solo le gonne corte. Supponiamo che a noi non piacciano le gonne corte, anche questo non lo si dovrebbe dire perché è offensivo, e colpisce il senso di dignità di chi le porta.

Ora, poiché siete in Sahaja Yoga, dovete sapere che non siete degli esseri umani ‘normali’, secondo gli standard riconosciuti. Siete oltre queste forme di piacere o non piacere e tutte le vostre attitudini sono cambiate. A volte siete come dei bambini, parlate innocentemente come piccoli bambini puri, altre volte parlate di cose molto profonde. Questo insieme è sconosciuto alle cosiddette persone ‘normali’. Queste persone ‘normali’ in genere si danno tante arie e ripetono continuamente “Io… io... io...”.

Kabir ha scritto in una sua bellissima poesia che mentre la capra è viva continuamente ripete “Meh! meh! meh!”, cioè “Io! io! io!”. Quando invece poi muore, con il suo intestino si fa un budello che si tende come un filo e si costruisce uno strumento per pulire il cotone; quando questo strumento è in azione fa “Tui! tui! tui!” ovvero: “Tu sei! tu sei! tu sei!”, cioè : ‘Tu sei ogni cosa!’

Quando dite “Tu sei!”, immediatamente la vostra attenzione si libera dall’esser sempre posata sugli altri, smette di cercare cosa c’è negli altri di sbagliato e di falso, e voi smettete di usare continuamente la mente per criticare o farvi beffa degli altri, addirittura certe volte per parlare male alle loro spalle. C’è chi gode del parlare male di altri. Perché accade questo? Perché ci si diverte in questo modo? Perché non si capisce che gli altri sono come noi stessi, che non si ha alcun diritto di chiacchierare degli altri. Ecco, questo tipo di comprensione, che chiamerei amorevole saggezza, non esiste quando voi si è delle persone ‘normali’. C’è chi per delle piccole provocazioni o banalità si infuria come un toro in un negozio di porcellane cinesi e si permettete qualunque comportamento. Si vedono alcuni reagire improvvisamente così. Chi fa così non è ancora un Sahaja Yogi.

Un Sahaja Yogi è una persona che gioisce di ogni tipo di cosa. Ad esempio, quando qualcuno si adira ed ha uno scatto di collera, anche lui vede e si rende conto della causa di quell’ira, ma vede anche le proprie reazioni. E di fatto non è dharmico arrabbiarsi. Aggredire e sgridare, diventare intransigenti, criticare e pensare di essere più elevati e sottili degli altri, son cose che denotano un livello molto basso! Non vale la pena agire in questo modo ed un giorno quando arriverete alla fine della vita vi accorgerete di non avere neanche più un amico intorno.
Vi è poi un altro atteggiamento molto negativo ed è quello di essere così centrati solo su di sé da pensare di essere chissà chi e parlare solo di se stessi Andate oltre ogni limite e non ve ne rendete nemmeno conto, e tanto meno ve ne vergognate!

Ho visto poi persone assumere atteggiamenti stupidi e strani nei confronti di chi è invece assolutamente normale. Qualcuno esprime un giudizio negativo, dicendo: “C’è chi dice che quello fa così e così…”, e immediatamente questo giudizio si insinua nella mente di un altro che ripete: “Sì, sì, è vero, è così!” Questo fa ammalare la mente, e quando la mente non è più normale vi ammalate, accettate questa malattia e continuate ad accettarla, ad accettarla, finché non vi invade. E una malattia del genere può diventare estremamente pericolosa, non tanto per gli altri quanto proprio per voi stessi. Nessuno riuscirà a sopportare qualcuno con una personalità tanto disturbata!

Ho visto, ad esempio, persone che si sono date alla religione, e dicono: “Io sono una persona religiosa. E anche tu, sarebbe meglio che lo diventassi!” “Che devo fare?” “Non puoi far questo, non puoi fare quest’altro, non ci si può sedere qui, non si può mangiare questo, questo è importante, questo no…” Tentano continuamente di disciplinare gli altri anziché disciplinare se stessi. Poiché quando si è una persona ‘normale’ non si vede se stessi, si vedono solo gli altri; ma quando si diventa un essere realizzato si comincia a guardare se stessi e a vedere cosa c’è di sbagliato dentro di sé. Ora, dopo essere diventati lo Spirito, alla luce dello Spirito, potete vedervi, vedere voi stessi. Guardate quello che vi succede, come vi comportate e come gioite quando riuscite a correggervi. È molto dolce vedere come fate piccole, piccole cose in un modo tanto bello, e come dite cose piacevoli. Certo, vi sono persone che non si possono cambiare, che sono incorreggibili! In questo caso, possiamo semplicemente prendere nota che sono incorreggibili e che non c’è niente da fare!

Vi sono tra noi persone che cercano continuamente di aiutare le persone sbagliate, come se, nell’ambito di Sahaja Yoga, avessero il compito e il potere di fare i pubblici difensori o accusatori. Così quando qualcuno, nel collettivo, fa qualcosa che non va, ci si può senz’altro aspettare la telefonata di uno di questi pubblici procuratori. Ed infatti, non ci crederete, in capo a due ore c’è veramente chi telefona per dire: “Per piacere dì a Madre che bisogna occuparsi di quella persona e che c’è questo e quello da fare.” Non interferite quando non è necessario nella vita degli altri, quando non ne avete l’autorità e quando non avete nulla a che fare con quella certa persona!

Vi sono tanti tipi di congetture, proiezioni mentali e meccanismi nella mente degli esseri umani, ma spariranno, spariranno completamente. Non so da dove vengano, forse dal paese di nascita, forse dalle famiglie, forse sono già innati nei ‘geni’, ma sicuramente spariranno, ed anche i ‘geni’ si modificheranno. Questo è Sahaja Yoga!

Quando diverrete lo Spirito ogni cosa cambierà! E cosa vi accadrà? Voi diverrete una persona che conosce la gioia, che gioisce della propria gioia, che gioisce dell’esistenza, che dà gioia agli altri, li rende felici e assume questo come obbiettivo costante. Accadrà proprio questo, e non sarà più tanto importante il modo in cui siete cresciuti, se avete fatto le stesse esperienze e come siete stati educati, tutto questo perderà d'importanza e diverrete persone sagge, belle e gioiose.

È qualcosa che avete già raggiunto, anche se forse non ne siete coscienti, perché ho visto il modo in cui avete gioito di questo campo scout! Nessun altro gruppo poteva gioire con tanta intensità di tutto questo! Ho visto che cosa avete fatto qui e di quanto avete gioito. Quanta gioia provate in compagnia degli altri, tutto questo è degno di nota! Questo avviene perché il vostro cuore è pieno della gioia dello Spirito che risplende in voi! Potete analizzare e vedere per conto vostro se quello che dico è vero o no! Certo, vi sono persone che pensano di dover andare in un albergo o in qualche residence. Non sono felici. Pensano ancora di essere qualcosa di speciale. Ma una persona che è un Sahaja Yogi può stare ovunque, può dormire ovunque, la sola cosa importante è che il suo Spirito è con lui e questo lo rende felice. Nient'altro. Questo è quello che vi dà felicità. Tutte le altre idee che gli esseri umani hanno a proposito della felicità, hanno creato un problema dopo l’altro.

Chi appartiene ad una religione diversa è malvisto. Se volete un opinione a proposito della religione cristiana andate a chiederla a persone di religione ebraica. Se volete sapere qualcosa a proposito della religione ebraica andatelo a chiedere ai musulmani. Se volete sapere qualcosa a proposito dei musulmani andate a chiederlo agli induisti. Rimarrete stupiti di come tutti parlano degli altri e come tutti gli altri siano negativi e loro invece i migliori.
Ecco, tutte queste attitudini cambieranno completamente, non è più importante da quale tipo di famiglia si proviene e chi si è, quale religione si sia professata o quale sia stata la nostra educazione. Si diventa un tutt'uno con gli altri e si gioisce della compagnia di tutti i Sahaja Yogi. Tutti gli Yogi sono là, ...e perciò questa è la Mecca, questa è Cabella o chiamatelo con il nome che più vi piace!

La gioia collettiva che sentite ora è data dal fatto che voi avete superato quelle barriere, le barriere che vi impedivano di vedere la verità, la realtà. La verità è, come vi ho detto ieri, che voi siete lo Spirito. Quando diventate lo Spirito diventate gunateet, kalateet e dharmateet.

Quando superate questi limiti allora diventate come una goccia d'acqua nell’oceano. Se la goccia è fuori dall’oceano, ha sempre paura del sole che potrebbe asciugarla, e non sa cosa fare e in che modo agire ma, quando diventa tutt’uno con l’oceano, sente il suo vero essere e gioisce perché non è più sola. Non è sola e si muove in armonia con le onde di quel bellissimo Oceano di gioia. Questo è quello che avete raggiunto e di cui siete coscienti, ma non sapete che è grazie al fatto che siete lo Spirito Che lo avete raggiunto. State in guardia e osservatevi, sarete stupiti di vedere in che modo siete cambiati e di come siete diventati semplici, sensibili e saggi.

Vi sono tanti problemi in occidente perché vi sono tante stupidità. Credo che vi siano persone molto stupide. Ad esempio, anche un uomo molto vecchio, magari di ottanta anni può volersi sposare con una donna giovanissima, con una che addirittura ne ha venti. Non sa qual è la ragione che lo spinge a fare questo, cioè a non accettare la propria età! Non dice a se stesso: “Sono un uomo anziano e mi devo comportare come un uomo anziano.” No, vuole sposare una ragazza di cui potrebbe essere nonno! Fatti del genere sono più comuni in occidente, dove si è diffusa questa mentalità e si pensa di dover sposare ogni giovane donna che si vede in giro! Anche se si è già con un piede nella tomba, non ha importanza, si deve avere una moglie giovane! Qual è la radice di questo problema che c’è in occidente? Il fatto di non accettare la propria età matura ed il capire che essere anziani è un fatto del quale essere orgogliosi!

All’età di cinque anni io non avrei mai pensato che un giorno tante persone mi avrebbero augurato buon compleanno! Nemmeno quando ne compii cinquanta c’erano tante persone. Ora, ora che ne ho settantacinque, guardate quanta gente c’è qui ad augurarmi buon compleanno! Quando siete anziani dovete essere orgogliosi della vostra età, se avete vissuto saggiamente! Naturalmente, se avete vissuto in modo superficiale allora, certo, che ci si può fare? Tutti ridono di un uomo anziano che sposa una ragazzina, ma in fondo, quelli che ridono, farebbero altrettanto! In occidente, è ormai un fatto di costume quello di divorziare per poi avere ancora una moglie dopo l’altra.

In India è l’opposto. Gli indiani non hanno troppo rispetto per le donne anche se si crede che lo abbiano. Non so da dove venga questo atteggiamento, si dice che qualche poeta abbia influenzato questo comportamento attraverso i suoi scritti, dicendo anche che le donne devono essere picchiate. Non conosco questo poeta, ma penso che lui stesso dovrebbe essere maltrattato. È nato anche lui da una donna e si permette di scrivere così? Anche qui vedete, si vuole credere in qualcosa che è sbagliato, che è assolutamente assurdo! Questo avviene perché vi manca la saggezza! Una persona saggia crederà solo in cose in cui trova saggezza. Non accetterà nulla che sia insensato e non saggio.

Continuate a leggere libri su libri, ne leggete uno dopo l’altro, uno dopo l’altro, ne leggete così tanti: dove approderete facendo così? Leggete anche libri che non vi fanno bene e sono inutili... ma se proprio vi piace tanto leggere, leggete pure! La mancanza di saggezza ha come conseguenza la incapacità di discriminare. Voi giustificate tutto quello che volete dicendo: “Oh no, questa è una gran cosa, quello che sto facendo è il meglio che io possa fare!” Direi che questo non è solo ego ma è proprio la stupidità dell’intelligenza umana: “Qualunque cosa intraprendo è buona, accetto tutte le mie abitudini anche le più discutibili, chi sono gli altri per dirmi qualcosa, per dire che questo o quello è sbagliato?” Tutti si prenderanno gioco e rideranno di persone del genere, e queste soffriranno ma non ammetteranno mai di aver torto.

Dunque quando andate oltre il dharma, diventate dharmateet. E cosa vi accade, se andate oltre il dharma? Accade che il dharma diventa parte integrante di voi. Non fate più nulla di sbagliato, semplicemente non lo fate. Non ci deve più essere qualcuno che vi dica continuamente cosa fare e cosa non fare, né voi volete seguire quel che vi viene detto, né ci sono obblighi o disciplina. È che proprio non vi piace più far cose sbagliate, né dire cose non rispettose, che non siano d’aiuto, cose che non siano amorevoli. Questa è la qualità di un Sahaja Yogi quando diviene lo Spirito. Chi diviene lo Spirito non ha bisogno di dirlo a nessuno, è una cosa così chiara, così evidente, lo si può vedere benissimo. Più andate nella profondità del vostro essere, più scoprirete di esser dotati di una tale grandezza, di sentimenti così belli, di tali cose meravigliose che porterete anche altri al di là della dimensione dell’ego.

Devo raccontarvi una storia. Un giorno andai a trovare un santo. Alcuni Sahaja Yogi mi avevano detto di non andare a trovare un guru come quello, per vari motivi. Io dissi loro, invece, di venire con me. Dovemmo fare una bella salita su per una montagna. Allora dissi: “Da qui, adesso prendete le sue vibrazioni, la cosa più importante è prendere le sue vibrazioni”. Si sentirono forti vibrazioni e così salimmo fin sulla cima della montagna sulla quale questo guru viveva. Si diceva che questo signore avesse dei poteri per cui riusciva a controllare la pioggia. Ma iniziò a piovere a dirotto e mi bagnai completamente in quella pioggia.

Quando arrivai lassù lo vidi seduto su una roccia che agitava le braccia con veemenza e ira. Andai nella sua grotta e mi sedetti, lui mi raggiunse e: “Madre, perché non mi hai permesso di fermare la pioggia? L’hai fatto per vincere il mio ego?” Io dissi che non era stata quella la ragione perché proprio non mi sembrava che avesse ego. Gli spiegai che il motivo era un altro: “Tu sei un sanyasi, uno che ha scelto la via della rinuncia ed hai comprato un sari per me. Ma io non potrei riceverlo, proprio perché sei un sanyasi. Allora ho dovuto bagnarmi tutta sotto la pioggia, in modo da dover… prendere in prestito questo sari da te: in questo maniera mi è possibile accettarlo!” Tutta la sua tensione si sciolse ed egli cambiò completamente atteggiamento!

Vedete, con la saggezza riuscirete a trattare con le persone più disparate, riuscirete a dire loro le cose in modo che il loro ego svanisca, e possano avere una sorta di risveglio anche rispetto ai loro condizionamenti. Gli altri vedranno in voi l’espressione della saggezza, dell’amore, insomma l’espressione del vostro Spirito. Questo è il motivo per cui tanti santi, anche se da parte di molti sono stati maltrattati e hanno dovuto subire sofferenze d’ogni sorta, sono però sicuramente stati anche oggetto di grande rispetto e amore.

Ma, devo dire, i santi di un tempo, che certamente erano persone buone e belle, erano anche molto rigidi nel disciplinare i loro discepoli. Il fatto è che i loro discepoli non erano anime realizzate e questi guru sentivano che se non li avessero disciplinati, non sarebbero mai evoluti, non sarebbero mai diventati qualcosa di grande. E quelli che erano ricercatori della verità accettavano: “Va bene, qualunque cosa tu dica lo farò. Anche se mi dirai di digiunare, lo farò; se mi dirai di restar dritto a testa in giù, resterò dritto a testa in giù; farò quello che mi verrà detto di fare, non preoccuparti di questo.” Ecco perché erano tempi in cui si usava molto una rigida disciplina. Ma in Sahaja Yoga non si fa uso di disciplina. La ragione è che voi siete anime realizzate, il vostro Spirito è affiorato alla coscienza ed è lo Spirito a darvi la luce. Con questa luce siete in grado vedere molto chiaramente, e potete disciplinarvi da soli. Io non ho bisogno di dir nulla. Tante persone come sapete hanno abbandonato la droga dalla sera alla mattina, nonostante io non avessi detto loro nulla, nemmeno parlato della nocività della droga. Come è potuto accadere? Avevano ricevuto la luce.

Questo è quello che voi avete ricevuto oggi: questa luce dello Spirito con la quale diventate assolutamente indipendenti e assolutamente liberi. Libertà completa, perché avete la luce. Non riuscite più a fare nulla di sbagliato. Per esempio, supponiamo di vedere ora un bagliore e che avvenga una specie di grande esplosione, né io e né voi correremo verso la direzione da dove è provenuta. No, perché abbiamo gli occhi.

Lo Spirito, la luce dello Spirito è il massimo fattore guida e grazie ad essa diventate, come ho già detto, gunateet, diventate kalateet, e diventate dharmateet. Non siete più schiavi di niente, non siete schiavi dei vostri orologi, non siete schiavi del tempo e non siete schiavi delle vostre gunas! Non volete vedere se siete left side, right side o centrati, perché siete Sahaja Yogi ed un Sahaja Yogi è oltre a tutto questo, perciò siete gunateet. Siete dharmateet, poiché il dharma diventa una parte integrante della vostra identità e non dovete seguire nessuna rigida disciplina.

Ho visto qualche ashram di Sahaja Yoga nel quale c’è una certa rigidità e questo non dovrebbe accadere. L’ho già ripetuto più volte di non essere mai rigidi. Se qualcuno non si alza, ad esempio, alle quattro, non importa! Lasciate che si alzi alle dieci. Vedrete che dopo un certo periodo si alzerà da solo alle quattro, ma non tentate di intervenire e disciplinare troppo. Anche i bambini non bisogna disciplinarli troppo, anche perché, ovviamente, se sono anime realizzate saranno già molto bravi, personalità molto belle.

Se però non lo fossero, tentate di dargli la realizzazione. Dovete capire che tutti coloro che non sono realizzati, fanno tanti errori perché barcollano nel buio. Quando sarete più coscienti della differenza, anche il vostro atteggiamento verso di loro cambierà e svilupperete una pazienza infinita, una grande gentilezza e affettuosità, poiché sapete che se una persona non è realizzata non ha occhi, non può vedere! È sorda, non può sentire e non può riconoscere la realtà. Perciò la prima cosa da fare è dare la possibilità a tutti di riconoscere la realtà. Non serve a niente parlare e costringere ad una disciplina. Le persone cieche andranno in giro a fare errori e disturberanno anche gli altri, oltre che se stesse! Questo è quello che avete raggiunto con la vostra illuminazione: siete andati oltre la dimensione umana e siete diventati persone con un carattere tanto amorevole, che espande tanta gioia.

Vi sono molti esempi che potrei elencare di fatti accaduti in Sahaja Yoga, dove ho visto la bellezza dell’amore e dell’affetto dei Sahaja Yogi. E non solo verso di me, ma anche verso gli altri. Se fossero rivolti solo verso di me sarebbero una cosa comprensibile, ma non posso spiegare l’amore con cui alcuni Sahaja Yogi, senza che io abbia richiesto nulla, sono andati di loro iniziativa in Israele, e questi poi sono andati in Egitto, altri in Russia. Io non avevo chiesto niente a nessuno! Loro, di propria iniziativa, hanno sentito il bisogno di andare e di fare questo ‘lavoro’, di aiutare altre persone ad uscire dalla loro ignoranza.

Oggi, in questo giorno in cui celebrate il mio settantacinquesimo compleanno, in questo luogo così ben decorato con tanti colori, con tutti questi palloncini variopinti, in ogni particolare decorazione posso vedere riflesso il vostro amore per me, il vostro affetto, sento che i miei figli sono diventati tanto amorevoli! E pensare che io non ho fatto nulla per voi. Non so cosa vi fa sentire questa gratitudine. Se volete sapere cosa ho fatto vi dico che non ho fatto nulla, e invece il modo in cui voi esprimete il vostro amore è davvero sorprendente. Certo, avete ricevuto la luce del vostro Spirito! Con questa luce, probabilmente, mi vedete con occhi diversi, ma il modo in cui esprimete il vostro amore e la vostra gratitudine va oltre me!

L’altro giorno prendendo la parola qualcuno ha detto: “Non dobbiamo ringraziare nostra Madre!”, ma che tutto questo era scontato. Aveva ragione! Non c’è bisogno di ringraziarmi, consideratemi una cosa scontata! Sono io che voglio dirvi che il modo in cui mi ringraziate, come piccoli bimbi che vogliono esprimere la loro gratitudine, mi dimostra che siete diventati innocenti come loro! Siete così entusiasti di tutto che non vi accorgete che normalmente nessuno, in nessun luogo del mondo, fa così. Nessuno cerca, come fanno i bambini, di esprimere tutta la bellezza dell’amore che sente. È qualcosa di assolutamente nuovo. Questa pace, e questo amore, questa gioia sono veramente di un intensità mai vista prima. ...E tutti qui in un posto così selvaggio e semplice! Come avete fatto? Non è facile da capire.

Un essere umano ‘normale’ non può capirlo, non può capire come si può essere tanto in gioia e come si fa a trovare questa radiosità. Voi vivete con tutti i comfort nelle vostre case e ci state bene, mentre qui le comodità non ci sono proprio. Ma voi potete vivere ovunque, l’ho visto in questi giorni, l’importante è che vi siano Sahaja Yogi intorno a voi, allora non vi preoccupate più di nulla. Questa gioia collettiva che nasce dall’affetto che si prova gli uni per gli altri, senza aspettative, senza critiche e senza pettegolezzi, è così bella! Anche quando scherzate… mi diverte vedere i vostri giochi e questa amicizia che si è creata fra di voi, sia che veniate dall’India, dall’Inghilterra, dall’America o da qualunque altro posto! C’è così tanta unità di comprensione e unità di movimento, come un'onda che si muove e dopo ne arriva un’altra, e poi un’altra...è un flusso continuo, eterno!

Questo è ciò che dobbiamo raggiungere ma non solo per noi stessi, anche per gli altri esseri umani. Anche per gli altri, poiché dovete ricordare che voi avete quella Luce che essi non hanno. Perciò dovete essere molto attenti, tolleranti, comprensivi e ascoltare i loro problemi. Ascoltateli e vi diranno forse: “I miei affari non stanno andando bene”; o forse: “Mia moglie non è una brava moglie...” ; o: “Mio figlio non ha lavoro”. Vi parleranno di ogni sorta di problema. Ascoltateli, ascoltateli! Per loro questo è importante! Vedrete che, dopo che li avrete ascoltati, gradualmente si tranquillizzeranno, perché voi emettete amore, perché voi emettete gioia, perché voi emettete fiducia. Con il vostro risveglio spirituale, avete questi poteri. Vi basta solo esserci in un certo posto per creare lì pace e felicità.

Abbiate, perciò, fiducia in voi stessi, non perdete questa fiducia! Anche la vostra saggezza nel comprendere gli altri è una cosa molto convincente per chi vi sta intorno, perché vedono che c’è qualcosa di eccezionale in voi: “...non si arrabbiano, non sono collerici, non fanno i matti, son proprio persone equilibrate!” Non dovete fare esercizi particolari, non vi dovete sforzare per essere così, lo siete proprio, è parte del vostro essere e potete esserne orgogliosi. Non pensate che sia qualcosa che dovete ancora conquistare, che dovete ancora diventare: è invece qualcosa che avete, dentro di voi già l’avete. L’unica cosa é che dobbiamo osservare noi stessi con la luce dello Spirito.

É solo questo, è semplice e funziona. Non é facile per gli altri capirvi, ma dovrebbe essere facile per voi capire loro. Perché, prima, anche voi eravate così! Ora vi vedono e desiderano diventare come voi. È molto semplice, e potete capirlo dal fatto che quando ho iniziato Sahaja Yoga c’era una sola signora ed ora...oggi qui, guardate quanti siete! Cosa abbia io fatto, veramente non lo so, non ne ho idea, e non so perché sentiate tanta gratitudine e gioia.
Qualunque altra cosa vi abbia detto, siate coscienti del vostro Essere, del vostro Sé, del vostro Spirito. Poiché voi siete lo Spirito. E poiché siete lo Spirito siete al di là delle ristrettezze che soffocano la vita umana. Quando questa coscienza si radicherà in voi, sarete sorpresi della grandezza della vostra personalità!