Londra (UK), 26 Agosto 1975

08/2024 TRADUZIONE INEDITA

Seconda lettera al Dr. Raul

26 Agosto 1975
Lettera
Londra (UK)
Lingua: Inglese | Trascrizione (inglese) - bozza

Mio caro Dr. Raul,

Ti ho già scritto una lettera. In questa ti spiegherò perché non capti le vibrazioni elettromagnetiche con l’apparecchio. La spiegazione è soprattutto per farlo capire agli scienziati.

Chaitanya è l’energia integrata del vostro sé fisico, mentale, emozionale e religioso (sostegno[1]). La scienza è l’analisi di questa sintesi.

Se dobbiamo registrare le vibrazioni elettromagnetiche di qualsiasi materia, occorre ridurla o analizzarla in modo tale che le vibrazioni elettromagnetiche siano liberate dal vincolo della sintesi. Un corpo umano possiede vibrazioni elettromagnetiche, ma esse non possono essere registrate perché sono sintetizzate in un corpo vivente. Se però riuscite a liberare o a separare in qualche modo le vibrazioni elettromagnetiche da un essere umano, si possono registrare.

Dove è possibile trovare un apparecchio in grado di registrare le vibrazioni viventi e sintetizzate di Chaitanya e, addirittura, uno strumento in grado di registrare l’estetica della materia? La scienza può solo registrare l’aspetto arido della materia.

Fino allo stadio umano, il funzionamento del sistema nervoso simpatico esprime la sintesi delle nostre tre dimensioni, mentre la quarta (quella della religione), seppur esistente, non è compresa né percepita all’interno. La religione sostiene l’essere umano. Essa agisce attraverso il Nabhi chakra. Ogni cosa nella creazione ha un sostegno (Dharma). Pertanto, gli esseri umani devono conoscere la legge del Dharma.

I dieci comandamenti della Bibbia sono la descrizione in sintesi del Dharma umano. Tuttavia la filosofia indiana lo ha trattato in modo molto più dettagliato e chiaro.

L’opposto del Dharma è il peccato. Il peccato più grave è quello contro vostra Madre (perversioni sessuali). In tutti i Paesi scientificamente avanzati, questo peccato ha catturato le menti degli esseri umani nel “sacro” nome della liberazione sessuale.

Nelle nazioni sottosviluppate, il peccato che ha prosperato è quello contro Dio (Onnipotente).

Ciò significa dimenticare l’esistenza di Dio che è nostro Padre e si prende cura di noi, per cui non dovremmo preoccuparci del nostro benessere.

I Paesi sviluppati hanno iniziato il loro declino commettendo anzitutto il secondo peccato. Hanno utilizzato il proprio canale solare per migliorare la loro condizione, ma si sono completamente esauriti. Ormai hanno raggiunto uno stato per cui non hanno (più) interesse per il denaro.

Ora però sono precipitati nell’altro lato del loro essere (Ida Nadi o Chandra Nadi[2]), a causa del quale si trovano in un terribile caos. La confusione tra Ganesha e il Muladhara (dimora della Madre) ha raggiunto il culmine. Se questa gente non entrerà in Sahaja Yoga, seguirà la linea dei rakshasa. Pertanto, nonostante tutto il progresso, manca il buon senso nelle loro vite; nei loro cuori non esiste la soddisfazione.

Se gli indiani, provenienti dalla Grande Terra (Bhumi) dello Yoga, potessero comprendere il suo patrimonio (dell’India), abbandonando l’assurda brama di accumulare denaro con imbrogli e metodi scaltri e spietati, potrebbero accelerare il loro progresso verso la Divinità.

Diversamente perderanno gradualmente il loro Dharma, l’aspetto che gli altri hanno già perso.

Il motivo per cui ho scritto tanto sul Dharma è spiegare perché l’essere umano, che rappresenta la sintesi del sé fisico (vibrazioni elettromagnetiche), mentale ed emozionale più evoluto, debba avere il quarto sé, ossia il Dharma, stabilizzato mediante la temperanza e la religiosità.

Egli riceve le benedizioni della Madre attraverso Chaitanya; Chaitanya (Pranava), che è l’energia dell’Adi Shakti. È l’energia che rappresenta l’unico potere integrato, completamente sintetizzato, che vibra.

Per questo è impossibile registrarlo con un macchinario. L’esistenza e il funzionamento di Chaitanya Lahiri[3] possono essere verificati soltanto curando le persone mediante l’azione del sistema nervoso parasimpatico, che si esprime come consapevolezza e viene percepito attraverso il sistema nervoso centrale.

L’integrazione è come l’assemblaggio della lampada, dello stoppino e dell’olio. Sahaja Yoga è l’innesco che accende la lampada. Questa luce è percepita attraverso il sistema nervoso centrale.

I sahaja yogi raggiungono uno stato di sintesi più elevata quando tutti i quattro sé umani si sintetizzano o si integrano mediante la quinta energia, che è la sorgente di tutte le (altre) quattro.

Così, lui (il sahaja yogi) diventa lo strumento che registra il sistema nervoso parasimpatico e simpatico. Invece di un dispositivo inanimato, si crea uno strumento vivente che registra, corregge i problemi e soddisfa il paziente con la medicina, con la sorgente di ogni medicina, la più grande, vale a dire l’Amore Divino.

Per gli psicologi la grande scoperta dell’inconscio universale è stata resa molto semplice. Essi si affannano tuttora per creare il palco per i sahaja yogi, ma chi costruisce il palco non è mai colui che ci sale sopra. Per questo non nutro molte speranze nei loro confronti.

Il loro pensiero ha sicuramente rivelato alla consapevolezza umana l’esistenza di un inconscio universale.

Voi sahaja yogi siete già entrati nel regno dell’inconscio universale. Ma come possono gli psicologi, che hanno costruito il palcoscenico, salirci sopra? Infatti, chi prepara il palco non riesce mai a salirci.

Allo stesso modo, gli scienziati hanno creato un palcoscenico al quale non possono accedere. Si limitano a dire che oltre un certo limite non sono in grado di spiegare o di comprendere.

Ad esempio, negli esseri umani, la modalità di azione dell’acetilcolina e dell’adrenalina non può essere spiegata. Un sahaja yogi può farlo, poiché ha la conoscenza pratica della Kundalini. Voi sapete per esperienza reale che le deità se ne occupano e gestiscono lo spettacolo.

Per favore, trasmetti le mie benedizioni a tutti i sahaja yogi, tutte le mie benedizioni e tutto il mio amore a tutti voi.

Per sempre vostra

Vostra Madre

NIRMALA

[1] Dharma.

[2] Canale sinistro o canale lunare.

[3] Onde di vibrazioni.