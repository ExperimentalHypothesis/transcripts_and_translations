Sahasrara puja (riassunto). Cabella Ligure (Italia), 07 Maggio 2000.

Trent’anni fa, quando fu aperto il Sahasrara, vidi oscurità ovunque. La gente era così ignorante, non aveva nessuna consapevolezza di cosa dovesse cercare. Certo, vedevo che desiderava scoprire qualcosa, che restava però sconosciuto, e non sapeva esattamente cosa cercare in questo ignoto. Erano persone estremamente ignoranti di se stesse, di ciò che le circondava e delle mete della propria vita. Non sapevo come cominciare a parlare con loro. Quando finalmente il Sahasrara fu aperto, pensai di provare a dare la realizzazione soltanto ad una signora. Era una signora anziana. Poi ne cominciò a venire anche un’altra. La signora anziana ebbe la realizzazione. L’altra, che era molto più giovane, mi disse di essere in preda agli spiriti, di essere posseduta. ”Mio Dio – mi dissi - adesso come faccio a darle la realizzazione?” Però, in qualche modo, venne curata molto velocemente e, anche lei, la ottenne.

Si tratta di una conoscenza misteriosa. Ed inoltre gli esseri umani, nel loro ego, non vogliono accettare di non essere ancora completi, non vogliono accettare che occorre avere la realizzazione. Non solo, ma stile di vita di un essere umano è tale che non ha tempo per se stesso. Ho trovato molto difficile convincere le persone che occorre ricevere la Realizzazione del Sé, perché pensavano si trattasse di qualcosa di immaginario, di complicato, e credevano soltanto nei guru che dicevano loro di eseguire molti rituali e, così, si dedicavano a rituali d’ogni tipo sotto la ‘graziosa guida’ del loro guru, senza sapere che, innanzi tutto, occorre conoscere se stessi.

Questo è stato detto da tutte le grandi incarnazioni, da tutti i santi, in modo chiaro. Che la gente debba ricevere la realizzazione non è soltanto un’idea mia, ma è stata l’idea di tutte queste personalità che hanno detto, una dopo l’altra, per secoli: “Cerca te stesso!”. Anche Cristo ha detto: “Conosci te stesso”, e così pure Maometto, ed anche Nanaka. Nessuno però cerca di capire che i rituali che ha imparato e assorbito non sono il fine ultimo dell’esistenza, non servono per il vostro scopo che è quello di ottenere la realizzazione.

Dunque, soltanto quelle due donne avevano ricevuto la realizzazione e, così, pensai di andare, con una trentina di persone, su una spiaggia. Parlavano in modo strano su come potessero riceverla; dicevano di non esserne degni, di non essere state persone molto buone, e tutte cose del genere. Di questo gruppo furono in tutto circa dodici le persone, incluse le due donne, che la ottennero. Il che è un segno di come il movimento che ci porta alla conoscenza del Sé sia molto, molto lento e di come la gente non comprenda perché si debba conoscere se stessi.

Ero alquanto delusa, perché nessuno mi capiva. Un giorno, però, durante un programma arrivò una signora, che era posseduta. Cominciò a parlare in sanscrito: era solo una cameriera, perciò ne furono tutti sorpresi. Disse: “Voi non sapete chi è Lei!” e si mise a fare la mia descrizione citando il Saundarya Lahary. Io ero meravigliata: “Cosa succede a questa donna?” La sua voce era come quella di un uomo. Potete crederlo o no, ma era veramente posseduta. I presenti cominciarono a chiedermi se quello che diceva fosse vero e io risposi: “Dovete scoprirlo da soli!”, perché, se avessi confermato quelle frasi, se ne sarebbero andati. Solo con quella specie di falsi guru che dicono: “Va bene, dammi cinque rupie”, è facile stare, uno se li compra e non deve preoccuparsi più di niente, non deve fare niente.

Poi, gradualmente, le cose hanno cominciato a funzionare. Ricordo che queste persone che avevano ricevuto la realizzazione un giorno mi chiesero: “Madre permettici di celebrare un Durga Puja”. Il Durga Puja era considerato qualcosa di molto difficile e i bramini, di solito, non erano pronti a farlo: non essendo anime realizzate potevano avere delle convulsioni e problemi d’ogni tipo. Comunque chiamarono sette bramini, ed io dissi loro: “Non dovete preoccuparvi assolutamente, non vi accadrà nulla perché ora siete di fronte alla Realtà. Non si tratta di un qualche Murti Puja, cioè un Puja celebrato di fronte ad una forma simbolica, ma lo offrirete proprio ad una Forma Umana”.

Erano piuttosto timorosi, ma vennero ugualmente. E accadde loro qualcosa: per la grande fiducia con cui si misero a recitare tutti i mantra, le vibrazioni cominciarono a diffondersi ovunque. Eravamo molto vicini al mare e mi accorsi che anche il mare s’era gonfiato ed era diventato più sonoro, ma i presenti non capirono. Ad eccezione di quelle sette persone, che dissero: “Non ci è accaduto niente, hai fatto ogni cosa così bene". Ritengo che quello sia stato il primo miracolo di Sahaja Yoga.

Vedete, il problema con la mente umana, a questo livello e di questi tempi, è che la gente si sente troppo importante, si sente chissà chi, e pensa: “Siamo già grandi, a che ci serve conoscere noi stessi per diventare ancora più grandi?”

E invece il potere, l’energia fondamentale per cercare è l’umiltà. Se pensate di sapere tutto, non potete essere umili e così non potete cercare. Anche quelli che cercano, non vogliono poi seguire nessun sentiero e dicono: “Vogliamo seguire la nostra strada, vogliamo fare quello che ci pare”. In diversi paesi mi sono trovata di fronte a persone venute semplicemente ad ascoltare i miei discorsi e basta, ma non volevano avere la realizzazione. Alcune la ottennero lo stesso, e così come l’ottennero riuscirono a perderla. Era una cosa talmente ridicola per me, perché io davo loro la realizzazione, non chiedevo soldi e, anzi, viaggiavo a mie spese ma, nonostante tutto, la gente non ne capiva il valore. Tanto che un signore che aveva ricevuto la realizzazione con il primo gruppo, mi disse: “Questa è la società dei consumi e, a meno che Lei non si faccia pagare, la gente non le darà valore. Perciò bisogna far loro credere di aver pagato per la realizzazione: Lei dovrebbe mettere qualcuno all’entrata, farsi dare dei soldi. Diversamente non si dedicheranno a stabilizzarla”. Io risposi: “Ma non si può vendere una cosa così, sarebbe un inganno, non si può vendere la Realizzazione del Sé alla gente”. Lui disse: “Allora non ce la farà mai”.

Per gli altri guru la cosa principale è proprio che accettano denaro, chiedono alle persone di portarne molto, come per pagare una parcella, un onorario. Soltanto così l’ego è gratificato, e per questo la gente segue i falsi guru. In seguito, si rende conto di questo inganno perché soffre molto di problemi fisici e mentali di ogni tipo ma, a quel punto, troppi saranno già dei casi disperati.

Ora, il Sahasrara non è mai stato descritto in nessun libro. Nessuno ne ha mai parlato, neppure nei nostri antichi testi indiani, salvo il fatto di dire che ha mille petali. Se ne avessero parlato almeno un po’, per me sarebbe stato più facile dimostrare: “Vedete? Tutto questo è scritto!” Perché la gente è così: le cose devono essere scritte in qualche libro e soltanto allora le accettano. È una situazione difficile, perché nessuno ha mai dato la realizzazione collettiva e dunque nessuno ha mai scritto di questo fenomeno, ad eccezione di un paio di autori che hanno parlato chiaramente della Kundalini ma in forma poetica, e la gente intonava i canti senza capire.

Ma io pensavo a come tante e tante persone fossero perdute, qua e là, dietro qualche ricerca.  Cosa sarebbe stato di loro? Come avrei potuto dare loro la realizzazione? Le esperienze che stavo facendo erano così orribili! Pazienza, sono andata avanti, e avanti, e avanti....e ci sono riuscita! Certo, ho incontrato anche gente molto crudele e sgradevole, che ha creato un sacco di problemi a me e ai sahaja yogi. Tutti questi fatti avrebbero dovuto soffocare il mio entusiasmo ma, al contrario, ogni volta mi chiedevo: “Ma perché ?! perché la gente è così?” Allora ho capito una cosa: che non possiamo far sì che tutto il mondo abbia la Realizzazione del Sé. Questo è l’Ultimo Giudizio e, in questo tempo, la gente deve decidere quale sia la cosa più importante. Devono conoscere se stessi e capire quello che hanno. Non è il gran numero che ci aiuterà, ma che siano sahaja yogi davvero solidi.

Ho visto anche che molte persone venivano curate da tante malattie ma la maggior parte di esse si perdeva. Alcune erano tossicodipendenti ed hanno smesso, bevevano ed hanno smesso, fumavano ed hanno smesso. Io non ho mai detto una parola sul fatto di rinunciare a questo o a quell’altro ma, quando la Kundalini sale, queste cose se ne vanno automaticamente. Accade. È per questo che la gente diventava così bella, così pulita e cominciava a gioire della propria vita. Ma nessuno voleva credere loro, e quando andavano in giro a raccontare la loro storia, si sentivano dire: “Siete tutti matti!”. Chi li ascoltava non riusciva a credere che avessero smesso di bere, di fumare. “Non vogliono bere?? Ma che gli succede?” Questa era una reazione frequente da parte di persone quasi interamente identificate con divertimenti molto licenziosi, che si divertiva con cose dissolute, che non avevano niente a che vedere con lo spirito.

Certo, gradualmente, le cose hanno cominciato ad andare meglio, però devo dire ancora che non possiamo aspettarci, in questo Kali Yuga, di avere miliardi di persone in Sahaja Yoga, sebbene questo sia il mio e il vostro desiderio. Voi volete che tutti ricevano la realizzazione perché con la realizzazione accadono tante belle cose. Anche il vostro fisico subito migliora; molta gente è stata curata. Cristo curò soltanto ventuno persone; non so quante migliaia di persone sono state curate con Sahaja yoga.

C’è anche un altro grande problema con gli esseri umani, come accennavo prima. Ed è che leggono libri d’ogni genere senza avere alcuna idea chiara di cosa dovrebbero trovare, cos’è che cercano. È un grosso problema. E qualsiasi cosa trovino in un libro, cercano di seguirla. Si tratta di persone che vagano continuamente di qua e di là e, quindi, il loro progresso in Sahaja Yoga è molto più difficile. Molto difficile. Perché, se si segue un sentiero e ci si mette a deviare, si può anche tornare indietro. Ma la gente lo fa perché pensa che faccia parte della propria libertà. In realtà, senza realizzazione, non si ha libertà. Nessuna libertà.

La libertà comincia dal sapere chi si è, di cosa si è capaci. Voi siete coloro che dovrebbero ricevere tutte le benedizioni ma, se queste benedizioni non ci sono, non siete liberi, e c’è qualcosa che non va in qualche parte nella vostra vita. Una volta ricevuta la realizzazione diventate assolutamente liberi. Liberi, significa che il vostro spirito vi guida e lo spirito, come sapete, è il riflesso di Dio onnipotente. Questo dà una nuova consapevolezza a chi partecipa di questo fenomeno, e si sa ciò che è giusto, ciò che è sbagliato, ciò che è costruttivo, ciò che è distruttivo. Non è che avete una qualche falsa soddisfazione, ma percepite proprio la realtà. È questo che deve accadere.

La prima cosa che ottenete in Sahaja Yoga è sul piano dell’esperienza, l’esperienza di sentire la brezza fresca sulla punta delle dita. Senza questa esperienza non dovete credere nulla. Essa è la dimostrazione che nei vostri nervi è entrata una nuova dimensione; che potete, cioè, sentire il vostro sistema nervoso, fino a quel momento sconosciuto. Il sistema nervoso simpatico è sempre stato lì, però non ne conoscevate il funzionamento e la conoscenza di voi stessi era molto carente. Ma, dopo la realizzazione, improvvisamente, tutto si è illuminato; improvvisamente, avete iniziato a sentire l’unità tra voi.

Tuttavia, certe volte dovete ancora combattere il vostro ego, dovete ancora superare la vostra ignoranza. Perché la realizzazione vi offre una conoscenza assoluta, una conoscenza che non può essere messa in dubbio, che non conosce ambiguità, e quando ottenete questa conoscenza potete verificare se è giusta o sbagliata, metterla alla prova e poi a vostra volta annunciarla. È qualcosa che è accaduto a tutti voi. Avete ricevuto, tutti, le vibrazioni attraverso le quali potete sentire tutto questo. Per esempio, può esserci qualche anima insoddisfatta di Sahaja Yoga. Ma, attraverso le vibrazioni potete scoprire chi sono queste persone. Attraverso le vibrazioni potete scoprire se hanno raggiunto lo stato di realtà oppure no, e potete scoprire a che punto sono queste persone che si oppongono e dissentono. A che livello sono? Lo potete sentire sulla punta delle dita: questo è il kyama di cui ha parlato Maometto.

Vi devo raccontare questo fatto accaduto l’altro giorno. È venuto un signore della televisione, una specie di divo, e a cominciato a farmi delle domande molto strane, futili, e io gli ho detto: “Guardi lei sta sprecando il suo tempo e il mio, mi faccia delle domande che abbiano un senso, per favore” E lui mi ha detto: “Io sono contro tutti i fondamentalismi”- “Ma io non sono una fondamentalista, lei come fa a sapere se lo sono o no?” Lui ha risposto: “Sto cercando di scoprirlo.”  “Bene, metta le mani verso di me” - gli dissi - “Perché, come disse Maometto, al tempo del kyama le mani parleranno” e, ne sarete sorpresi, immediatamente, cominciò a sentire una brezza fresca sulle mani e cominciò a dire: “Ma che mi sta succedendo?” ed io: “Ecco, appunto! [risate] Non le serve discuterne, non le serve parlarne, indagare; ne faccia semplicemente l’esperienza, lei stesso”. Rimase sbalordito. Dopodiché… non pubblicò nulla di ciò di cui avevamo parlato!

Quello che voglio dire è che se la gente raggiunge la verità, sa che si tratta proprio della verità, e che niente potrà poi cambiarla. Se effettivamente l’hanno raggiunta, ovviamente. Potete vederlo nella vita di tutte le grandi personalità che hanno detto: “Questa è la verità!”,  non in base, semplicemente, ad un sentimento o a un credo, ma in base all’esperienza. Perciò una volta che si sia percepita la verità sul sistema nervoso è impossibile cambiarla. Una volta ricevuta la realizzazione, una volta divenuti una sola cosa con il Divino, non è proprio possibile regredire. A meno che non siate voi a volerlo. È davvero straordinario il modo in cui ottenete questa proprietà, questa capacità e, una volta avuta, non potete perderla. Certo, prima dovete crescere e, per crescere, dovete meditare. Quando meditate, tutto il vostro essere si illumina e diventa così bello che non volete più cambiarlo, volete rimanere in quello stato e gioirne per sempre.

Poi, naturalmente, desiderate trasmetterlo ad altri perché sentite che state così bene. Quando si vede per il mondo tutta questa gente che sta cercando in modo folle, correndo a destra e a sinistra dietro a cose d’ogni genere, si ha il desiderio di parlarle, anche se potrà non crederci. Magari cercherà di negare del tutto ciò che voi dite, anche di sfidarvi; può fare di tutto, ma voi sapete con certezza di essere sul sentiero giusto, nel giusto stato mentale che è lo stato sahaj.

In sanscrito questo stato si chiama Sahaja Vastha.  In Sahaja Vastha, non reagite, osservate e apprezzate, semplicemente. Troppo spesso si cerca qualcosa che non va negli altri. Questo fatto di trovare dei difetti, in realtà, viene dal cervello non ancora illuminato. In tal modo non potete gioire di nulla, proprio perché reagite. Reagite in continuazione, ad ogni momento; anche se qualcuno dice qualcosa di gentile, reagite.

Dobbiamo capire questo: che non siamo liberi di reagire, non siamo ad un così basso livello! Ci troviamo su di un piedistallo molto alto e qual’è il nostro compito? È quello di gioire, gioire di tutto e questa gioia è la benedizione del Divino.  Potete anche gioire delle catastrofi, delle torture, di qualsiasi cosa, se vedete il punto: che niente, cioè, può accadere al vostro Spirito che è la vera luce. Di qualsiasi cosa possiate soffrire, qualsiasi preoccupazione abbiate, in effetti questa luce silente dello Spirito può farvi sentire assolutamente in gioia. E, così, trasmettete gioia agli altri. Non è che vi mettete a progettare di dare gioia o possiate pianificarlo: date gioia automaticamente.

Questa capacità di dare gioia è anche priva di sforzo, è sahaj; affiora nella vostra personalità perché siete nello stato sahaj. Non è importante dire: “Mi piace questo, mi piace quest’altro”. No, perché quell’io che dice: “Mi piace!” non è nient’altro che l’ego e vi tiene lontani da quella gioia che è la realtà. Qualsiasi cosa, a questo mondo, possa sembrarvi preoccupante, se la osservate da un diversa angolatura, dallo stato sahaj, non vi disturberà. Però questo livello di vita più alto deve esserci veramente dentro di noi.

L’altro giorno ho avuto un incontro con dei burocrati e ho detto loro: “ C’è un modo per gioire veramente del vostro lavoro. Se nel vostro animo c’è del patriottismo, farete qualsiasi tipo di sacrificio per il paese che amate, vorrete dare tutto il meglio di voi stessi. Potrete superare situazioni cosiddette losche e deprimenti senza esserne toccati e, allo stesso tempo, i vostri sentimenti diverranno molto profondi.

Ancora un esempio: siete in viaggio e improvvisamente, potete sentirlo dalle vibrazioni, scoprite che c’è una persona malata. Immediatamente la vostra simpatia e il vostro amore vanno verso questa persona e cercate di aiutarla. Se è possibile, cercate anche di curarla. Proprio così, perché il vostro essere diventa come un oceano che assorbe tutti i fiumi e tutte le acque nel suo bacino. Assorbe semplicemente tutto quello che c’è, senza soffrirne, senza ricevere alcun danno. Una persona che ha questo amore è potentissima, non esibisce il suo potere, non si preoccupa se sia o non sia importante. Se qualcuno cerca di insultarvi, pazienza, che importanza ha!

Le persone che hanno raggiunto questo Sahaja Vastha sono i più grandi creatori di arte, di musica, di grandi pensieri. Ecco perché durano nel tempo, perché vivono nell’oceano dell’eternità, nell’oceano della purezza, dove l’idea di danneggiare o creare problemi nemmeno esiste. E questa protezione è operante e disponibile per chi agisce in questo modo. Non potete venire danneggiati perché, dopo tutto, siete entrati nel regno di Dio. Chi oserà danneggiarvi o infastidirvi? Ho visto una grande prosperità, fra i Sahaja Yogi, che va di pari passo con la loro generosità e con la loro capacità di capire. Coloro che non sono ancora maturi in Sahaja Yoga dovrebbero cercare di maturare. D’altra parte, se ci sono persone immature e che creano problemi, non ve ne preoccupate, abbiatene pietà, perché sono immature.

Oggi è un grande giorno perché sono trent’anni che vado su e giù, ovunque, e sono riuscita a radunare così tante persone. Ci sono tanti Sahaja Yogi qui e in tutto il mondo. Qui ce n’è una piccolissima rappresentanza. Era già stato descritto, profetizzato, che tutto questo dovesse accadere; che, ad un certo momento, tanta gente avrebbe ricevuto la realizzazione. Certo, era una cosa incredibile, ma adesso potete vedere come è dolce questa sensazione di unità. Tutti amano tutto ciò che abbia prospettive e conoscenze di qualità. Ho visto alcuni diventare poeti e scrivere bellissime poesie; ho visto altri diventare oratori e altri ancora diventare bravissimi organizzatori.

Ma una cosa molto importante è l’umiltà. L’ho detto all’inizio, e vorrei ripeterlo, che ciò che la gente ama in voi è l’umiltà. Se pensate di essere importanti significa che non siete una parte integrante del tutto. Se una delle mie mani comincia pensare di essere importante, è stupida. Come può, una mano, essere importante? Tutte e due le mani sono necessarie, ogni cosa è necessaria, le gambe sono necessarie. Come può essere importante una singola parte? Se, in qualche modo, cominciate a pensare così durante il vostro cammino in Sahaja Yoga, devo dire che non siete nel Sahaja Vastha. Finora il mio sforzo è stato quello di portarvi in questa bellissima area sahaj dove sarete uno con voi stessi, uno con la natura, uno con tutte le persone che vi circondano, con il vostro paese e con gli altri paesi. Ovunque l’intera l’atmosfera, tutto il Brahma [la creazione], diventa parte integrante di voi e voi diventate parte di lui. A quel punto si può percepire l’eco del vostro essere, della vostra vita, non nelle cose materiali ma nel campo spirituale, che è il più elevato.

Ovunque, in ogni paese, sono esistite persone di questo livello e, ancora oggi, ci si ricorda di tutte loro. Allo stesso modo, voi, oggi, siete visibilmente persone con un elevatissimo livello di conoscenza della realtà; potete esprimerlo nella vostra normale vita, nelle cose che inventate, nel lavoro, in qualsiasi modo. L’unica cosa da fare, ora, è decidere a quante persone dare la realizzazione, cosa possiamo e dobbiamo fare per dare la realizzazione agli altri. È l’unica cosa di cui, se continuate a perseguire il desiderio di una  emancipazione completa, dovete tener dentro.

Sarà sorprendente, sarà come scalare una montagna. Anche se alcuni di voi devono ancora farla questa la scalata, va bene, non c’è alcun problema, potete farlo. Dovete avere rispetto per voi stessi, amore per voi stessi e capire che dovete raggiungere la vetta. Una volta lì, saprete di esserci; poi riverserete giù da lì, per il pendìo, tutto il vostro amore, tutto il vostro affetto, ogni cosa.

Questa è la vita per voi, ed è la vita più grande che ci sia. Scordatevi di tutte le altre persone come i politici o altra gente che viene vista come tanto importante. Dimenticateli. Voi siete molto più in alto di loro perché siete già cesellati come diamanti, grazie allo stile di vita sahaj, che è uno stato di grande soddisfazione e pace assoluta. Vi dà gioia, via dà pace, vi dà capacità, vi dà tali e tante cose da non poterle contare. Come i mille petali illuminati del vostro Sahasrara. Dio solo sa quante cose potete ottenere quando vi trovate in quest’area straordinaria che è l’area dei mille petali. È da lì che sono venute tutte le conoscenze scientifiche, tutte le grandi scoperte. Ciò che occorre realizzare è che si deve avere autostima, il che è diverso dal darsi importanza, perché con l’autostima diventate umili, diventate molto amorevoli, in quanto siete capaci di amore. Ed avviene senza sforzo.

Sono d’accordo che la nuvola che poi produce la pioggia sale dall’oceano; ma questo avviene all’interno di un ciclo naturale, le nuvole non ne hanno coscienza, non hanno l’idea di star facendo qualcosa di grande, perché sono, appunto, in un ciclo. Voi siete fuori di questo ciclo, eppure eseguite il lavoro senza alcuna presunzione. Lo fate perché dovete farlo. È un altro ciclo, non quello naturale, ma un ciclo diverso, fatto di consapevolezza in cui siete coscienti di ciò che state facendo e, allo stesso tempo, siete molto umili, siete molto amorevoli, siete molto gentili, non alzate la voce, non picchiate nessuno, non dite niente di duro a nessuno. Riuscite a trattare con qualsiasi tipo di persona. Se qualcuno è difficile, potete sempre alzargli la Kundalini. Se in segreto gliela alzate, allora per quel tale non ha più…speranza di dar fastidio, ma se non riuscite ad alzargliela dimenticatevene, perché se una persona è di pietra, che ci si può fare? Far fluire amore da una persona che è una pietra non è possibile, e non è vostro compito farlo. Vi chiedo invece di domandarvi: “Quanto sono umile?” Dovete essere molto umili perché questa è la vostra bellezza. Avete il vostro amore, che è puro, senza avidità, senza lussuria, amate gli altri perché siete amore. Siete poi benedetti da questa pace assoluta che sentite dentro di voi e sarete sorpresi come insieme a questa pace venga a voi la saggezza. Sarete considerati gli uomini e le donne più saggi perché in pace con voi stessi, e nella pace potrete scoprire la Verità, e tutte le soluzioni che volete. Diventate molto molto saggi, e di buon senso, enormemente al di sopra degli altri.

Poi vi arriva questa gioia che non si può descrivere a parole. Come vi ho detto molte volte, la gioia ha una faccia sola, non ha alternanze come la felicità con l’infelicità, è solo gioia. Semplicemente gioite di ogni cosa, di ogni compagnia, di ogni incidente, di ogni avvenimento della vostra vita. Sapete come gioire. La gioia ha una grande capacità. Una volta sono andata con mia figlia e mio genero a visitare un luogo storico. Dovevamo salire su una montagna e camminammo per tre ore, dopo di che volevamo riposare e c’era un piccolo luogo di sosta fatto di marmo. Decidemmo: “Sdraiamoci un po’ qui!”. Una volta seduti gli altri due cominciarono a dire: “Ma perché siamo arrivati fin qui! Ma chi ce l’ha fatto fare?!” D’improvviso – questo è il punto di svolta per cui si arriva o non si arriva alla gioia – d’improvviso vidi che lì c’erano degli elefanti dipinti, e mi venne da dire: “Avete visto quegli elefanti? Ognuno ha una coda diversa da quella degli altri!” Allora mia figlia disse: ”Ma mamma! Come fai in una situazione del genere a vedere come son fatte le code degli elefanti! [ride]  Siamo così stanchi!!!”  Risposi: “Ma guardate, guardate anche voi!” Perché la gioia fa spostare la mente da ciò che non ha senso, ed è così che uno trova la gioia, spostando la mente da ciò che non vale verso ciò che dà il benessere.

Supponiamo che ci sia una persona veramente noiosa davanti a voi. Che fare? Mettetevi a vedere il lato comico al di là della noia: quanto vi sta annoiando! [risate] A quel punto imparate una lezione: mai, mai annoiare qualcuno! [risate] Questa gioia ha una caratteristica particolare: vi insegna a sentire l’essenza di gioia d’ogni cosa. Se per esempio c’è un brutto film, potete gioire lo stesso considerando quanto sia brutto. Se invece è bello, il problema non c’è. Ma fate sì che la mente non continui la sua critica incessante. Eliminate dalla mente il flusso del criticismo. Si può spostare d’un colpo la mente da un aspetto avvilente e ridicolo ad uno interessante dello stesso oggetto, della stessa situazione. Così da una parte non criticate, ma dall’altra nemmeno lasciate che la sensazione negativa che state vivendo ristagni. Certi - me lo dicono -  rimangono sconcertati per il modo in cui io tollero certa gente. Il punto è che io non li tollero: non metto nessuna attenzione a quello che stanno facendo, qualunque cosa sia. Se si è di questa natura, una natura per cui si è in quella dimensione chiamata turya [la quarta dimensione, lo stato senza pensieri]…  Come dice Kabir: “Quando vado in quello stato di gioia, che bisogno ho di dire qualcosa?”

È così, ed è un temperamento che dovete comprendere e rispettare. È dentro di voi, ma dategli rispetto. E non comparate il vostro temperamento con quello degli altri perché gli altri non sono nella stessa situazione, voi siete a un livello diverso, e da lì gioite. Non pensate però mai di essere superiori agli altri, mai. Quello che dovete sentire è gratitudine per non condividere più e non essere confusi con quello sciocco modo di vita in cui non si fa che criticare: “Questo non va bene, a me questo non piace, a me non …” Chi siete voi? Non conoscete voi stessi, e se non vi conoscete come fate a sapere cosa vi piace o non vi piace? Se notate, sono quelli che hanno una conoscenza povera e misera ad essere molto critici con gli altri! Forse si credono di essere molto importanti.

Oggi è un grande giorno almeno per me, perché non sapevo se sarei vissuta abbastanza per vederlo. Secondo certi standard la mia è stata una vita molto dura. Ma la cosa che mi ha dato più gioia è stata creare i sahaja yogi, poterli ascoltare, poter parlare loro e vedere come sono dolci, gentili, e rispettosi. Tutto questo mi ha aiutato tantissimo e devo ringraziarvi per questo. Con il vostro aiuto, con il vostro supporto, con la vostra comprensione, ho potuto raggiungere quello che mi ero prefissa. Se avessi potuto farlo tutto da sola non avrei mai chiesto il vostro aiuto. Ma voi siete come le mie mani, come i miei occhi, e ho molto bisogno di voi. Senza di voi non posso fare quello che faccio. Se voi non faceste da canali, a che mi servirebbe avere tutti i poteri, essere l’Adi Shakti o quello che vi pare, come si diffonderebbe l’Energia? È come l’energia elettrica, che ha bisogno di cavi per potersi muovere, altrimenti rimane una cosa statica. Anch’io ho sempre sentito di aver bisogno di tanti e tanti canali, e quando ha funzionato ho sempre avuto tanta gioia. Grazie tante di nuovo per questo giorno, che è arrivato. Vi benedico dal profondo del cuore, così che adesso potete prendervi le vostre responsabilità: siete sahaja yogi, avete la responsabilità di dare la realizzazione, non tenetevela per voi stessi, è qualcosa che deve essere data agli altri. Incontrate gente, spiegate, parlate, mostrate comprensione. Potete far tutto questo molto bene e dare così la realizzazione. Altrimenti non vi sentirete mai completi. Per sentirvi completi, è questo che dovete fare.

Vi benedico tutti!