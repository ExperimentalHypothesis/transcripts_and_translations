3 vasario 1983
Viešoji Programa
New Delhi (India)
Šiandien mes sužinosime apie Agija centrą, Agija čakrą, kuri yra ties optinės kryžmės susikryžiavimu.

Nervai, kurie rūpinasi akimis, grįžta priešinga kryptimi, ir ten, kur jie susikerta, yra šis subtilus centras. Jis turi nenutrūkstamą jungtį su kitais centrais per pailgąsias smegenis. Šis centras turi du lapelius. Šis subtilus centras iš priekio veikia per akis ir galinėje galvos dalyje, kur turite išsikišimą. Tai yra fizinis šio centro aspektas. Dabar yra žmonių, kalbančių apie trečiąją akį, tai ir yra trečioji akis. Taigi, turime dvi akis, kuriomis matome, ir yra trečioji, subtilesnė akis, kuria galime matyti. Jeigu matote šią akį, vadinasi, esate toli nuo jos. Pavyzdžiui, jeigu galite matyti savo akis, vadinasi, matote savo atspindį, o ne realybę. Jeigu matote ką nors, vadinasi, žiūrite į tai.

Taigi, tie žmonės, kurie sako, kad mato akį, pavyzdžiui, žmonės, kurie vartoja LSD ir panašiai, jie pradeda matyti kitą akį. Jie tiesiog mato šitą akį ir galvoja, kad atsivėrė jų trečioji akis. Iš tikrųjų jūs esate labai nutolę nuo akies, todėl ir galite ją matyti. Jūs nukeliaujate į viršsąmonės lygį dešinėje pusėje, o kairėje pusėje – į pasąmonės lygį, tada galite matyti akį. Tačiau Sahadža jogoje turite matyti šia akimi. Kaip langas – jūs galite žiūrėti į langą, tačiau, jei matote pro langą, negalite į jį žiūrėti. Taigi, žmonės, kurie turi iliuziją, kad gali matyti trečiąją akį, ir todėl jų Kundalini yra pažadinta, deja, labai klysta. Tai yra labai siauras praėjimas, pro kurį dėmesys paprastai negali praeiti – tai neįmanoma. Tai siauras praėjimas, kur ego ir superego yra įsitaisę kartu ir susikryžiuoja. Ir tarp jų nėra tarpo Kundalini energijai praeiti.

Šis superego ir ego grįžta, leidžiasi žemyn ir pasiekia Višudhi čakrą, apsiveja aplink ją ir keliauja ta pačia kryptimi. Taigi, matote, kad jie pakyla iki šios vietos, prasideda nuo čia, ir pakyla aukštyn į Agija čakrą, o tada jie susikryžiuoja. Tačiau čia jie yra tos pačios krypties kaip ir keliavo, o Agija čakroje jie susikryžiuoja. Taigi, kai turite kairės pusės problemą, ji paveikia dešinę pusę. Dešinė pusė prasideda nuo čia [kaktos, kair. smilkinio link] iki šios pusės [pakaušio], ir kairė pusė prasideda nuo čia [kaktos, deš. smilkinio link]. Tačiau kairė pusė iš tikrųjų paveikia dešinę pusę. (...) Taigi, pro šią trečiąją akį reikia prasiskverbti, arba mes turime patekti į trečiąją akį pažadinus Kundalini. Tačiau tai – toks siauras praėjimas, kuris yra durys į limbinę sritį, kuri yra Dievo karalystė, kad kiekvienas, kuris bando prastumti dėmesį pro šias uždaras duris, nukrypsta į kairę arba į dešinę.

Ir tai yra pati žmonių problemų pradžia, kai jie nesupranta, kad tai, kas nežinoma, yra ne Dievas, ne Dieviškumas. Taigi, kai jie veikia dešinėje pusėje, jie patenka į viršsąmonės sritį. Ir jie pradeda matyti haliucinacijas. Tiesą sakant, tai yra ne haliucinacijos, o realūs dalykai, nes jie egzistuoja dešinėje pusėje. Taigi, jie pradeda matyti dešinės pusės dalykus. Jie gali pradėti matyti spalvas ir spalvų darinius, taip pat gali matyti žmones, kurie yra mirę, kurie buvo labai egoistiški. Jie gali pamatyti „gandharvus“ ir „kinarus“ [dangiškas būtybes], nes jie keliauja į Gandharvaloką, į dešinę pusę, ir pradeda matyti tuos dalykus, kurie yra nežinomame viršsąmonės supratime. Tačiau toks judėjimas yra labai pavojingas, nes, jei kažkas ten prie jūsų prikimba, tada gaunate papildomą asmenybę, sėdinčią ant jūsų galvos, ir jūs tampate apsėsti egoizmo, tampate individualūs ir iš tikrųjų tampate pavojingi. Hitleris yra vienas iš tokių pavyzdžių. Jis išmoko to iš Tibeto lamų, kaip patekti į viršsąmonę.

Ir, kai jis to išmoko iš jų, panaudojo tai, ir daug žmonių pavertė viršsąmoningais, orientuotais į ego. Tikriausiai girdėjote apie lamų sistemą, kuri buvo kita didelė problema? Jie matė ateitį, kas bus kitas lama: kur jį surasti, kur jį gausite. Visus ateities dalykus jie žinojo, ir žmonės galvojo, kad tai dieviška! Žinoti ateitį nėra dieviška. Tai yra sritis, į kurią mes visai neturėtume eiti, nes tai yra nebalansas. Mes esame žmonės ir turime žinoti dabartį, o ne ateitį. Tik perėję dabarties lygį, pasiekiate aukštumas, iš kurių galite stebėti praeitį, dabartį ir ateitį. Tarkime, esate ant Motinos Žemės, ir, jeigu turite būdą, kaip pakilti aukščiau ir pasilikti ten, tada galite matyti visus, kas praeina, taip pat galite matyti, kas ateis ir, kad ir kur esate, jūs esate dabartyje. Tokiu pačiu būdu, kai asmuo pakyla į realybę, į dabartį, jis patenka į šį supersąmonės tašką, iš kurio mato viršsąmonę dešiniajame kanale, taip pat gali matyti pasąmonę, tačiau jam tai neįdomu.

Jis nori augti dabartyje. Ir tai iš tikrųjų yra Kundalini pažadinimas. Taigi, visi žmonės, kurie sako, kad Kundalini, Kundalini pažadinimas yra sudėtingas ir žalingas, yra žmonės, kurie neturi jokios teisės pažadinti Kundalini. Taigi, kai jie bando žaisti žaidimus, iš tikrųjų jų simpatinė nervų sistema stipriai pasižadina. Ir ši simpatinė sistema kairėje arba dešinėje pusėje pradeda naudoti daugiau energijos iš centrinio kanalo – taip stipriai, kad jis išsenka, ir toks žmogus tampa protiškai palūžęs. Tiek daug žmonių, kurie sakė, kad kelia Kundalini šiuo ar kitu metodu, sugadina „sadhakų“ [ieškotojų] gyvenimą. Galiausiai jie išsausėja ir nieko nepasiekia. Niekas nežino, ko turi siekti ir ką gauti. Taigi, jie suklaidinami. Tačiau logiškai turite suprasti, kad bent jau jūsų sveikata turi būti gera.

Protiškai turite pasijusti geriau. Jūsų temperamentas turi susitvarkyti, mažų mažiausiai. Tačiau, jei visus pinigus atiduodate guru, prarandate savo sveikatą dėl šių nesąmoningų patirčių, ir neturite savikontrolės, tada turite žinoti, kad tai visai ne realybė. Realybė yra ten, kur jūs save kontroliuojate. Jeigu jus kontroliuoja kažkas kitas, tada esate pražuvę. Pavyzdžiui, kai kurie žmonės pradeda šokinėti ir sako: „Motina, aš savaime pradedu šokinėti“. Tai rimtas reikalas. Tai reiškia, kad negalite savęs kontroliuoti. Jūs šokinėjate, nes kažkas verčia jus šokinėti. Jūs nešokinėjate – tai reiškia, kad jūsų pačių „Četana“ [sąmonė], jūsų pačių dėmesys, jūsų pačių supratimas yra valdomi kažkieno kito, jūs negalite savęs kontroliuoti.

Taigi, visos šios patirtys, kai žmonės galvoja, kad jie skrenda ore arba turi antgamtinių galių, ir žmonės kyla į orą bei mato dalykus – visi tai yra labai pavojingi dalykai. Toks žmogus galiausiai gali išprotėti. Visiškai, nes jis visiškai praranda savikontrolę. Šie dalykai, vadinami parapsichologiniais eksperimentais, Amerikoje didžiai pavadinti parapsichologija. Žinoma, tai yra „para“, nes tai vyksta anapus žmogaus prichikos, tačiau yra labai pavojingi. Jūs neturėtumėte įsipainioti į šiuos dalykus, kur dvasios jus užvaldo, ir pradedate elgtis taip, kad negalite paaiškinti. Kartą, manau, maždaug prieš 5–6 metus, o gal ir daugiau, ne, maždaug prieš 12 metų, grupė amerikiečių atėjo pas mane ir pasakė: „Turite išmokyti mus, kaip skristi ore.“ Aš pasakiau: „Kodėl? Negi neskraidote?“ Jie atsakė: „Ne, mes norime tų kosminių kelionių.“ Aš pasakiau: „Kodėl?“ „Nes rusai atlieka parapsichologijos eksperimentus ir mes norime daryti tą patį.“ Aš pasakiau: „Jie visi bus apsėsti ir visiems bus galas. Aš nenoriu daryti to paties, ką daro rusai. Jei jie ateitų, pasakyčiau jiems tą patį.“ Tada jie pasakė: „Ne, ne, mes turime išmokti.“ Aš pasakiau: „Jei papasakosiu, kaip tapti šių dvasių vergais, o ne savęs pačių, tada jūsų kūnai pradės nuolatos kratytis.“ Nepaisydami to jie sakė: „Taip, mes turime tai padaryti.“ Ir kai jie pasakė: „Rusai taip daro, todėl mes irgi norime taip daryti“, aš pasakiau: „Kas jus čia siuntė?“ Tada jie pasakė vieno pono vardą, kuris yra žurnalistas Mumbajuje.

Aš pasakiau: „Šitas vyrukas kentėdavo nuo šios problemos. Jis palikdavo savo kūną, išeidavo į kitą pasaulį, pamatydavo tą ir aną, jis tiek daug iškentėjo, ir jis buvo visai beprarandąs savikontrolę, o aš jį pagydžiau. Taigi, ar jis galvoja, kad galiu sugrąžinti šią ligą jums? Aš išgydžiau jį nuo šios ligos. O kodėl jūs norite šios ligos?“ Tačiau jie buvo pakankamai įsitikinę, kad jos norėjo, ir vėliau sužinojau, kad jie turi parapsichologijos verslą Amerikoje, kas yra ypač pavojinga. Taigi, šitas judėjimas nepereina Agija čakros, tačiau juda, plūduriuoja kairėje arba dešinėje, kai nueinate į pasąmonę ar į viršsąmonę. Pasekmės gali būti skirtingos, tačiau Sahadža jogoje tai yra tas pats. Žmonės, kurie eina į pasąmonės sritį, gali pradėti matyti mane skirtingų formų, kaip žmonės, kurie vartoja LSD – jie negali manęs matyti, jie mato vien tik šviesas, sklindančias iš manęs. Ir tie, kurie eina į pasąmonės sritį, pradeda matyti formas ir dalykus taip, kad pradeda galvoti, jog pasiekė rojų. Tačiau jie mato evoliucijos praeitį, visą praeitį.

Taigi, šis viršsąmonės reikalas yra labai pavojingas, be abejonės, tačiau pasąmonė irgi yra labai pavojinga. Nes visos nepagydomos ligos, tokios kaip vėžys, mielitas – jos visos ateina dėl dėmesio nukrypimo į kairę pusę. Taigi, turite būti labai atsargūs, prieš eidami pas bet kurį iš šių tantristų arba pas tuos žmones, kurie bando jus užvaldyti, ar bando papasakoti ką nors apie ateitį arba praeitį. Visai nereikia žinoti apie ateitį ar praeitį. Kam to reikia? Kaip tai padės? Iš tikrųjų, jei pradėčiau pasakoti jums, kaip aš atkeliavau čia ir kaip užtrukau kamštyje ir panašiai, ar jums būtų įdomu? Kaip jūs susidomite praeities šlove arba praeitu gyvenimu, kuris visai neturi prasmės šiandien? Tačiau tai yra žmogaus silpnybė, kad jis nori pridėti prie savo asmenybės ką nors, kas yra itin dirbtina, neegzistuoja ir neturi vertės. Ir tada jis sako: „Aš padariau tą, padariau aną, man teko daryti šitą, aš niekad to negavau.“ Indijoje žmonės paprastai yra linkę į kairę pusę su tokia Agija, nes jie sako: „Šlovink Dievą.“ Dabar, jei turi šlovinti Dievą, jie neturi jungties su Dievu.

Matote, jei neturėčiau jungties su mikrofonu, negalėčiau kalbėti jums. Taigi, be jungties su Dievu jie pradeda šlovinti Dievą. Tada jie dainuoja visokius arčius, badauja ir panašiai, gadindami savo pačių gyvenimus. Tai yra kairio kanalo žmonės. Ir dainuoja giesmes, visus šiuos dalykus. Nueina į kraštutinumus, 24 valandas jie yra tokie. Taigi, kažkas įtraukia juos į kairę pusę. Jeigu jie nuolat kartoja: „Rama Rama Rama...“ ir panašiai. Galbūt sakysite, kad Valmiki buvo liepta taip sakyti. Tačiau kas jam liepė?

Tai buvo Narada. Narada yra inkarnacija, Narada. Jūs nesate Narada. Taigi, kaip galite liepti sau, arba kaip bet kas gali liepti jums kartoti šį vardą? Naudokite bet kokį vardą – negalite patekti pas Dievą. Tada kur jūs patenkate? Patenkate kažkur. Gali būti tarnas, kurio vardas Rama – jis gali jus užvaldyti. Ir žmonės pradeda taip juokingai elgtis, kad atrodo kaip pamišę, negyvi žmonės. Taip pat su viršsąmone.

Žmonės, kurie yra labai ambicingi, jie taip pat gali patekti į tokią pamišėlišką būseną, kur jie nebegalvoja apie kolektyviškumą, apie visumą, tačiau pradeda galvoti apie save. Ir tada susidaro tokia situacija, kai jų neįmanoma įtikinti, kad jie klysta, iki kol jie pasiekia liepto galą ir nusibaigia. Taigi, šita Agija čakra yra vartai, rojaus vartai. Ir kiekvienas turi pro juos praeiti. Dabar šioje čakroje gyvena didi inkarnacija, mūsų Viešpats Jėzus Kristus. Mūsų indiškose šastrose Jis yra pavadintas Mahavišnu, Radhadži sūnumi. Ir Jo esybė susideda iš vienuolikos Rudrų arba vienuolikos naikinančių galių. Tačiau pagrindinė, valdanti savybė yra Šri Ganėšos savybė – nekaltumas. Taigi, Jis yra nekaltumo įsikūnijimas. Nekaltumas reiškia visišką tyrumą.

Ir Jo kūnas buvo sukurtas ne iš Motinos Žemės, ta prasme, kad Jis niekada neturėjo kūno, kuris suirtų. Tai yra Omkara. Todėl, kai mirė, Jis pakilo. Tai faktas – Jis pakilo. Ir dėl to, kad Jis buvo asmenybė, padaryta iš Omkaros, dėl to, kad Jis buvo Radhadži sūnus, dabar galite lengvai pamatyti ryšį tarp Jo ir kitų dievybių. Mahavišnu yra aprašytas „Devi Bhagvat“. Tačiau kas skaito „Devi Bhagvat“? Niekas neturi laiko skaityti šių knygų. Daugiausia jie skaito nesąmones, kur negalite rasti paaiškinimo apie šias inkarnacijas, kurios atėjo į šią Žemę. Taigi, kad suprastumėte Jėzų Kristų, turite skaityti „Devi Bhagvat“.

Tačiau, jeigu pasakysite tai krikščionims, jie nenorės jūsų klausyti, nes jiems Biblija yra paskutinis žodis. Kaip taip gali būti? Nes Kristaus gyvenimo čia aprašyti tik ketveri metai. Jis turėjo būti aprašytas kitose knygose taip pat, ir mums reikia atverti akis toms knygoms ir patiems pamatyti, kas yra tiesa, nes jei norime turėti organizuotą religiją, turite pasakyti: „Tai yra taip, daugiau nieko nėra“. Nes jei yra dar kažkas kitas, tada jūsų organizacija sugriūna. Tačiau tai netiesa, nes Kristus buvo labai aiškiai aprašytas knygoje „Devi Bhagvat“. Ir mes galime tai įrodyti per Kundalini: kai Kundalini kyla ir sustoja čia, Agija čakroje, čia, jūs turite sakyti maldą „Tėve mūsų“, kitaip ji neatsidarys, kad pažadintumėte Jėzų Kristų. Jeigu Jo nepažadinate, ji neatsivers. Jūs turite sakyti Jo vardą, kitaip ji neatsivers, tai įrodo, kad Kristus yra tas, kuris valdo. Arba, net jei pasakysite Mahavišnu vardą, ji atsivers.

Taigi, Mahavišnu ir Jėzus Kristus yra tas pats. Taigi, jūs turite pamatyti įrodymą. Ir vien dėl to, kad norite tikėti, jog Kristus yra jūsų ir galite atmesti visus kitus kaip stabmeldžius, jūs labai klystate. Iš tikrųjų visiškai klystate. Į kiekvieną šventąjį raštą žmonės įėjo sukčiaudami. Į kiekvieną raštą. Aš pasakojau jums apie „Gitą“: kokius melagingus dalykus jie rašė apie maistą, kurie moksliškai yra neteisingi. Sakyti, kad Tamo Guni [kairio kanalo] yra tie žmonės, kurie valgo mėsą, yra netiesa, nes jie valgo baltymus ir turi būti Radža Guni [dešinio kanalo], automatiškai. Štai kaip jie bandė pakeisti, kad ši dalis tiktų jiems. Tačiau iš pradžių jie negalėjo, nes sakė, Krišna sakė: „Žudykite šiuos žmones.

Aš jau nužudžiau juos. Ką jūs žudote?“ Taigi, jie atnešė vien tik šią žinią, matote. Brahmanų antspaudas, jie taip padarė. Biblijoje klaida atsirado, kai šventasis Paulius, kuris niekada nepažinojo Kristaus – jis nieko bendro neturėjo su Kristumi – tiesiog atsirado Biblijoje. Nežinau, kodėl jis čia! Jis nebuvo realizuota siela. Jis buvo tiesiog viršsąmoningas romėnų karys. Romėnas, labai blogas kareivis, kuris nužudė tiek daug krikščionių. Ir staiga jie įrašė šitą poną „šventąjį“ Paulių į ją ir jis tapo priimtas į Bibliją visame pasaulyje. Tačiau paskaitykite jo darbus ir sužinosite, kad jis visai nebuvo realizuota siela.

Jis kalba viršsąmoningu būdu. Jis yra organizavimo mašina ir niekam tikęs. Čia jis aprašo, darbuose, matote, kuriuos jis parašė, daug žmonių galbūt nežino, kad apaštalų darbai buvo parašyti paties pono Pauliaus, ir šitas ponas Paulius bando aprašyti Kristaus mokinius kaip viršsąmoningus bhutus, visiškai kaip viršsąmoningus žmones, ir jie elgėsi taip juokingai, kad visi pradėjo manyti, jog jie išprotėję. Ar galite įsivaizduoti, kad Kristaus mokiniai taip elgtųsi?! Tačiau turite viską paskubomis gerti ir nuryti, jei esate krikščionis, nes tai yra Biblijoje. Ir tada pradedate klausinėti, jei esate gimęs realizuotu žmogumi: „Kokia nesąmonė, kas yra šitas ponas Paulius? Iš kur jis atėjo?“ Nes jis nekalba kaip Kristus. Taigi, atėjo laikas visiems mums suprasti, kad visos religijos yra vienis. Jos yra neatskiriama vienos gyvybinės srovės dalis, ir visos inkarnacijos viena kitą palaiko, puoselėja viena kitą, rūpinasi viena kita. Egzistuoja visiška santarvė tarp jų.

Jokiu būdu nepamatysite jų, susipriešinusių tarpusavyje – niekada. Taigi, šis faktas turi taip pat būti įrodytas ir jis gali būti įrodytas, jeigu žinote, kaip pakelti Kundalini. Jeigu esate realizuota siela ir galite pakelti Kundalini, nustebsite pamatę, kad visos šios dievybės išsidėsčiusios įvairiose čakrose ir turi būti pažadintos. Dabar, kartais, matote, mane kaltina Indijoje, kad aš pamokslauju apie Kristų, taigi, skleidžiu krikščionybę, o jeigu nukeliauju į Angliją, jie sako, kad aš pamokslauju apie Krišną, todėl skleidžiu hinduizmą. Dabar, jeigu pasakyčiau jums, kad Radhadži sukūrė Kristų, ir jeigu pažvelgsite į Kristų, Jis laiko pirštus taip. Pabandykite suprasti. Du pirštai štai taip. Vienas yra Krišnos, kitas – Višnu. Ir Jis sako: „Tėvas“. Kas gi tada yra Kristaus Tėvas?

Yra Šri Višnu – Šri Krišna. Nes Mahavišnu aprašyme yra taip, kad Šri Krišna pats šlovino savo sūnų ir sakė: „Tu būsi Visatos ramstis ir, kas tik bešlovintų Mane, to vaisiai teks Tau.“ Ir Jis paskyrė Jį net aukščiau už save. Taigi, galite matyti, kad virš Višudhi čakros stovi Mahavišnu. Ir Jis yra vartai, pro kuriuos kiekvienas turi praeiti. Jis iš tikrųjų ypatingai palaimino Jį ir sakė: „Tu būsi Visatos ramstis.“ Matote, dabar žinote, kad Šri Ganėša yra Muladhara čakroje. Muladhara čakra reiškia „mulos“, ramstį – šaknų ramstį. Tačiau Kristus yra kaip vaisių ramstis. Taigi, tas pats aspektas evoliucionuoja šiame taške: suvokiate Kristų tik tada, kai jūsų Agija čakra atsiveria. Dabar ši Agija čakra gali atsiverti, kai Kundalini pakyla ir ją atveria. Tačiau, tarkime, jei esate per daug orientuoti į ego, tada taip ją užspaudžiate, dvi virvės taip ją užspaudžia, kad niekas negali praeiti.

Arba jei esate per daug linkę į superego ir įbauginti bei užguiti, tada taip pat jos susisuka taip stipriai, kad Agija čakra negali atsiverti. Taigi, ką mes turime daryti, tai subalansuoti Agija čakrą keldami [Energiją] iš kairės į dešinę arba iš dešinės į kairę – pagal poreikį, tai suprasite pasitelkę Sahadža jogos techniką – po Realizacijos, ne dabar. Dabar, kai pusiausvyra įtvirtinta, tada čakros, Agija čakra taip pat šiek tiek pagerėja, nes nebėra užveržimo joje. Ir tik tada, kai Kundalini pakyla, Ji gali pralįsti. Jeigu esate normali asmenybė, ne ego ar superego tipo, tada nėra problemų pakelti jūsų Kundalini pro Agija čakrą. Tačiau, sakykime, Delyje, nuo tada, kai atvykau, aš dirbau su Agija nuo ryto iki vakaro. Žmonės yra ypač egoistiški. Jie visi mano, kad yra viso pasaulio administratoriai. Delis yra pilnas šitos Agija. Tokie besididžiuojantys ir tušti žmonės yra čia, kad jie visada mano, jog valdo visą pasaulį.

Jie yra tie, kurie yra administratoriai ir svarbūs žmonės, priklausantys politikai ir panašiai. Visi egoistiški. Ir tokie žmonės negali lengvai gauti Realizacijos, pirma, jų ego turi būti nuslopintas ir jie turi priimti Dievą kaip aukščiausią būtybę, kaip Viešpatį, kaip tikrąjį šio pasaulio Karalių. Tik tada tai pavyks. Žmonės kartais bando sugadinti šitą Agija, judindami akis – „klaidžiojančios akys“. Kristus, įsivaizduokite, specialiai pasakė: „Jie sako: „Nesvetimaukite“, o aš sakau: „Neturėkite svetimaujančių akių“.“ Tik pamanykite! Jis kalbėjo apie akis, nes Jis kontroliuoja akis šiame taške. Tačiau Vakaruose sunku rasti bet kokį vyrą ar moterį, kuris neturėtų svetimaujančių akių, tie, kurie yra Kristaus pasekėjai, turi tokias siaubingas akis, kad nesuprantate, ką jie daro – jie išprotės. Jie negali išlaikyti akių tiesiai: nuolat jų akys laksto tai šen, tai ten, tai šen, tai ten. Jų akys pilnos geismo arba jie žiūri į daiktus ar ką kitą, tačiau visa tai yra be džiaugsmo, nėra jokio džiaugsmo!

Jie tiesiog žiūri į žmones visai be linksmumo. (...) Taigi, Kristus sakė: „Neturėkite svetimaujančių akių.“ Tačiau visa tai buvo pasakyta kaip Kristaus įsakymas. Žinoma, niekas jo nesilaikė. Priešingai, kaip pasakojau jums, musulmonams buvo pasakyta negerti, tad jie pradėjo skaityti Omaro Chajamo parašytas poemas, kad mestų iššūkį Mahometui. Tačiau krikščionys metė iššūkį Kristui – visos antikristiškos veiklos, kuriomis žmonių nekaltumas turėtų būti sunaikintas, kuriomis būtų sunaikintos jų akys ir proto tyrumas. O kitas kraštutinumas prasidėjo, kuris visai nebuvo paskelbtas Kristaus – nežinau, iš kur jis atėjo į krikščionybę – dalykas, vadinamas moterų vienuolynu arba žmonių vertimas „brahmačarinėmis“ ir „brahmačariais“. Negalite paversti kieno nors „brahmačariu“ arba „brahmačarini“. Tai yra būsena – „avastha“, kai žmogus turi augti kaip Jogėšvara, kaip Šri Krišna. Nepaisant visko, Jis buvo „brahmačaris“. Tai proto būsena, kai nesate įsitraukę.

Tai kitoks dalykas nei idėjos primetimas kam nors, kad turite tapti visišku „brahmačariu“ arba „brahmačarini“, arba kad turite laikytis celibato per prievartą. Kristus niekada taip nesakė. Jis negalėjo būti vedęs, nes atėjo į šią Žemę atlikti didelio darbo – pakilti per šią Agija čakrą, štai kodėl Jis buvo nukryžiuotas. Taip padarydamas Jis turėjo sukurti vietą Agija čakroje, ir štai ką Jis atliko, vadovaujamas savo Tėvo ir savo Motinos. Ir Jis tai padarė. Taigi, žmonės, kurie laikosi visos tos celibato nesąmonės, kurio iš tikrųjų nėra, kurio nėra, nes prote nėra celibato. Celibatas turi ateiti iš vidaus, tyrumas turi ateiti iš vidaus. Ir tai sukūrė problemą katalikybėje, taip pat jie pradėjo kitą didelį reikalą – ėjimą išpažinties pas kunigą. Dabar tai yra kitas juokingas reikalas – eiti pas kunigą. Kunigas niekada nebūna realizuota siela, mačiau tai.

Nes jeigu jis yra realizuota siela, jis pabėgtų iš kunigystės. Taigi, jie eis ir išsipažins kunigui, vargšas kunigas išprotės, o išpažinėjas jaus kairę Višudhi, besijausdamas kaltas. Tai yra visiškai neteisingas Dievo supratimas. Nereikia jaustis kaltam. Tada, po Kristaus, buvo žmonių, kurie nepripažino Kristaus, tarkim, žydai. Taigi, jie sakė: „Mes nepriimsime Kristaus“ ir „Mes turime kentėti, nes turime kentėti Dievo vardu“. Net dabar krikščionys nesąmoningai tiki, kad turime kentėti. Dabar, sakyčiau, indai taip pat tiki, kad turime kentėti, tačiau jie taip pat žino, kad Mahavišnu ateis, ir kai Jis ateis, Jis turės galią įtraukti mūsų karmas ir mums nereikės kentėti. Iš tikrųjų štai kas atsitinka: kai Kristus yra pažadintas jumyse, Jis įtraukia jūsų karmas, Jis įtraukia jūsų ego ir superego, Jis įtraukia jūsų karmas, jūsų „papas“ [nuodėmes], jūsų sąlygotumus, ir štai kaip tampate laisvi. Tai labai svarbus dalykas, kurį žmonės privalo žinoti.

Tokį didį darbą Jis atliko – įsitvirtino Agija čakroje, kad įtrauktų šiuos du dalykus. Ir Jis įtraukia juos abu. Kai Jis įtraukia juos, tada esame virš savo karmų, savo nuodėmių ir „papų“. Taigi, mums nereikia jaudintis dėl nuodėmių, „papų“ ir panašiai. Tačiau šie žmonės, turėtume sakyti, tie, kurie atėjo į šią Žemę kaip misionieriai, kurie atėjo į Indiją skleisti krikščionybės, neturėjo suvokimo nei apie Mahavišnu, nei apie Kristų. Jie atėjo su šautuvu vienoje rankoje, o Biblija – kitoje. Ir mes, kvaili indai, taip pat nežinojome savo palikimo vertės ir tiesiog pasakėme: „Tiek to, tapkime krikščionimis, tada jie bent jau duos mums gerus darbus.“ Ir štai kaip visas darbas išsirutuliojo, visokio plauko žmonės tapo krikščionimis. Tačiau iš tikrųjų jie turėjo pasakyti, kad Mahavišnu gimė. Jeigu jie būtų skaitę „Devi Bhagvat“ ir pasakę, kad gimė Mahavišnu, tada žmonės būtų pamiršę šią idėją, kad turite kentėti dėl savo karmų. Taigi, indai tebegalvoja, kad tebeturime kentėti dėl savo karmų, turime badauti, turime vaikščioti ir kabėti ant artimiausio medžio nuolat.

Tai nereikalinga. Ką mes turime daryti – sulaukti momento, kai Agija čakra bus atverta, būti centre. Kaip Buda sakė: „Būkite centre“. Ir tada, kai Kundalini pakyla, kad ir kas susikaupė, visa tai bus įtraukta, ir galėsite gauti savo „mokšą“ [išsilaisvinimą]. Tai buvo paprastas dalykas, kuris turėjo įvykti. Vietoje to mes, indai, tikime, kad turime kentėti, turime badauti. Dabar Sahadža jogoje jūs neturėtumėte badauti Dievo vardu. Kitu atveju galite badauti: jeigu neturite pinigų, galite badauti, turite badauti bet kokiu atveju, tačiau ne Dievo vardu ar dėl savo karmų. Tada, antra, žydai atsisakė priimti Kristų, taigi žydai sakė: „Nesiruošiame priimti Kristaus, mes turime kentėti.“ Taigi, gerai, jie kentėjo ir kentėjo, ir kentėjo. Todėl jie gavo poną Hitlerį, kad juos sutvarkytų, jų kančias.

Po to, kai gavo poną Hitlerį, dabar jie patys tampa hitleriais. Taigi, galite įsivaizduoti, kaip neteisingos idėjos gali jus nuvesti prie tokio kraštutinumo, kad, kaip to „Mes turime kentėti“ rezultatas, gimė Hitleris, jog išpildytų jų norus kentėti. Dabar daugiau niekas nebeturi kentėti. Jums reikia gauti Kundalini pažadinimą. Ir jūs turite gerai įsitvirtinti Sahadža jogoje. Visos jūsų kančios bus paimtos. Vienas iš Devi vardų yra Papa Vimočani – Ji panaikina visas jūsų „papas“. Sankat Vimočan – mes vadiname Jį Šri Ganėša, Jis yra tas, kuris panaikina visus gyvenimo sunkumus. Ir iš tikrųjų jūs, gavę palaiminimų, galite pamatyti, kaip Dievas turi tiek daug būdų palaiminti žmones – tai nuostabu. Tai tiesiog stebuklas.

Tiek daug žmonių, kurie dabar yra Sahadža jogoje, sakė, kad žodis „stebuklas“ tiesiog prarado reikšmę Sahadža jogoje. Tai faktas. Taigi, turite suprasti, kad Dievas egzistuoja. Jis ne vien egzistuoja – Jis veikia. Jis myli ir mums reikia Jį pažinti. Kad ir ką jūs esate padarę, kokios bebūtų klaidos, jūs turite susivienyti su Dievu, nes Jis yra jūsų mylintis Tėvas. Jis yra Tėvas, kuris yra meilės vandenynas. Ir vienintelis dalykas, kurį turite padaryti, yra tiesiog paprašyti to, ir, kai Kundalini pakyla, jūs susivienijate su Juo, ir Jis nori suteikti jums visą savo karalystę, visas galias savo vaikams, kuriuos Jis sukūrė. Taigi, visos šios juokingos idėjos apie religiją: kad turite kentėti, kad turite atgailauti, kad turite tapti „brahmačariais“ – visos šios absurdiškos mintys turi būti pamirštos. Turite būti visiškai normaliu, linksmu žmogumi.

Dievas padarė tiek daug dėl jūsų, Jis sukūrė tiek daug dėl jūsų. Tačiau net ir tada, jeigu norite kentėti, ką belieka daryti? Kalbant apie Motiną, jeigu kartais norite šiurkščiai pasielgti su savo motina, arba, sakykime, norite ją nuliūdinti, tada sakote: „ (...), kitaip aš nevalgysiu savo maisto.“ Taigi, badavimas nėra leidžiamas Sahadža jogoje. Tačiau jeigu turite badauti dėl maisto, kitų dalykų, tada viskas gerai. Tačiau kitu atveju nereikia badauti, nebent vieną ar dvi dienas turėtumėte badauti. Taigi, mes pažinome Agija čakrą, kuri yra pačios svarbiausios durys, pro kurias kiekvienas turi praeiti, visi turi praeiti, ir kurios turi būti tinkamai šlovinamos ir palaikomos švarios. Tam turite išlaikyti savo dėmesį labai švarų. Jūsų dėmesys turi būti švarus. Jei jūsų dėmesys sugadinamas, tada jūsų Agija čakra nebus sveika. Tada matysite haliucinacijas, turėsite neteisingų idėjų ir galvosite apie neteisingus dalykus.

Taigi, jei iš tikrųjų norite rasti savo prasmę, jeigu iš tikrųjų norite Kundalini pažadinimo, tada žinokite, kad viskas, ką iki šiol žinojote apie Dievą ar viską, turi būti peržiūrėta, turi būti vėl jūsų patikrinta, kas tai yra. Kol nepraeinate per čia, tol jūs negalite būti pakrikštyti. Žmonės, kurie kalba apie krikštą, kaip Jonas Krikštytojas: jis tikrai buvo realizuota siela, ir kai jis kėlė Kundalini ir šlakstė vandenį ant galvos, jis tikrai davė jiems realizaciją. Tai yra krikštas. Krikščionis yra tas, kuris yra pakrikštytas, tačiau joks Dikas, Tomas ar Haris negali uždėti savo rankos ant jūsų galvos ir sakyti, kad esate pakrikštyti. Priešingai – Viljamas Bleikas sako: „Kunigas prakeikė mano galvą“ – tai tiesa. Realizuotai sielai, jeigu uždėsite ranką kunigo, kuris nėra realizuota siela ir kuris neturi tinkamo leidimo tą daryti, vaikai turės bėdos. Mes matėme daug vaikų, kurie yra realizuotos sielos, kurie pateko į bėdą – jų akys tapo žvairos, jie tapo juokingi, jų smegenys suprastėjo ir mes turėjome juos gydyti. Taigi, tai yra labai pavojinga versti kiekvieną dėti ranką ant šios pulsuojančios momenėlio srities, kurią mes vadiname „Talu“. „Talu“ yra Brahmarandra – viena iš svarbiausių žmogaus kūno dalių, todėl kiekvienas turi būti labai atsargus prieš liesdamas čia.

Turite būti realizuota siela ir žinoti, kaip tai daryti, vadinasi, turite būti Sahadža jogai. Taigi, dėl savo vaikų, kai jie gimsta, turite būti labai atsargūs. Jeigu jie yra realizuoti, tada dar labiau. Nes jeigu jie nėra realizuoti, jų reakcija nėra stipri. Tačiau, jeigu jie yra realizuoti, jie rėkia ir šaukia, ir negali to ištverti. Taigi, turite suprasti, nors tai ir atrodo labai tradiciška ar panašiai, turite pamatyti, kad tie dalykai, kurie yra žalingi žmonėms, turi būti pamiršti. Atėjo laikas visiems mums atsisakyti tų dalykų, kurie nėra geri mūsų sveikatai, kurie nėra geri mūsų dvasiniam kūnui. Atėjo laikas. Jeigu to nepriimsite, tada viena, ką galiu pasakyti kaip Motina: „Aš dėl jūsų susirūpinusi“, tačiau tai yra daug daugiau. Dabar jūs gyvenate pavojingais laikais.

Ir Agija čakra, jeigu ji sugadinta iš galo, tai reiškia, kad jūs iš tikrųjų apsėsti. Jeigu Agija čakra blokuojasi iš galo, tada išsivysto aklumas atsimerkus. Dabar Indijoje tai yra labai dažna. Priežastis ta, kad turime labai juokingų idėjų apie Devi arba Dievą, ateinančių į žmogaus kūną. Kaip taip gali būti? Tai vėl tas pats dalykas – viršsąmonės reikalai. Tarnaitė, kuri nuolat šneka negražius žodžius, kuri neturi švaros jausmo, neturi šventumo jausmo, staiga pakrinka: „Ho ho ho...“, – ir tęsia toliau. Ir visos moterys, Maharaštroje tai labai įprasta, jos eis ir kris prie jos pėdų: „Devi atėjo, Devi atėjo“, ir dabar jos krenta prie jos pėdų. Ir galiausiai jos prisidaro bėdų, nes jos gauna dvasios apsėdimą. Neseniai turėjome vieną labai sunkų atvejį, kai vyras atėjo pas mane ir pasakė, kad negali nieko padaryti, jis turi paliesti savo svainės pėdas, nes ji yra Devi.

Aš paklausiau: „Kodėl?“ „Nes ji patenka į tokią būseną“. Taigi, pasakiau jam: „Jei tu galvoji, kad ji – Devi, ir nori paliesti jos pėdas, geriau pas mane daugiau nebeateik.“ Tačiau jis apako, visiškai apako! Ir kai jis tapo visiškai aklas, tada atėjo pas mane ir mes turėjome sutvarkyti Agija čakrą. Dabar, kaip tai padaryti Sahadža jogoje? Kadangi turite nuotrauką, galite ją naudoti. Uždekite žvakę prie nuotraukos. Šviesa yra būdas sutvarkyti Agija čakrą. Visada. Šviesa arba saulė. Nes Kristus gyvena saulėje.

Taigi, ką turite daryti – pastatyti žvakę priekyje. Paimkite kitą žvakę priešais ir padarykite „artį“ savo Agija čakrai iš galo. Čia gyvena Maha Ganapati ir Maha Bhairava. Taigi, tiesiog padarykite „artį“ ir Agija čakra atsivers. Tačiau, kaip atveriate čia? Tai labai paprasta – kokia mintis beateitų, turėtumėte sakyti: „Aš atleidžiu“. Tai yra didžiausias ginklas, kurį mums davė Kristus. Tiesiog sakykite: „Aš atleidžiu, aš atleidžiu“, ir galėsite įveikti savo ego. Tai yra mantra šiai čakrai priekyje, kai tiesiog sakote: „Aš atleidžiu, aš atleidžiu, aš atleidžiu“, ir pamatysite, kaip jūsų Agija čakra atsivers, ir pamatysite, kaip jūsų ego dings. Atleidimas yra vienas didžiausių ginklų, kuriuos turi žmonės, tačiau jie tokie kvaili, kad jei pasakau jiems: „Atleisk.

Kas gi dabar yra tokio, ko negalėtum atleisti?“, jie sako, kad labai sudėtinga atleisti. Aš sakau: „Kas tokio sunkaus? Ką jūs darote? Ar darote ką nors, kai sakote: „Aš atleidžiu“? Ar ką nors darote? Nieko.“ Priešingai – jeigu neatleidžiate, tada įvyksta taip, kad žmogus, kuriam neatleidžiate, iš tikrųjų kankina jus, nors jūs nekankinate to žmogaus. Taigi, ši yra mantra Agija čakrai priekyje, o gale, kaip jau sakiau jums, turite valytis žvake. Dabar kas nors, pamatysite, vieną dieną tai darys, dvi dienas tai darys –Sahadža joga turi būti naudojama ne taip. Iš tikrųjų jūs turite sutelkti visas jėgas ir daryti tai, ir aš mačiau žmones, kurių akys buvo nukrypusios štai taip, jie niekada negalėjo pakelti savo akių, dabar jų akys atviros, sveikos akys po šio metodo. Tai labai paprastas dalykas, kuris turi būti padarytas.

Egzistuoja dar vienas dalykas, kuris paveikia mūsų akis, kai Svadistana čakra išeina iš rikiuotės. Ji atstovauja šiai sričiai iš galo, kuri eina aplink galinę Agija čakrą. Taigi, kai sergate diabetu ar panašia liga, tampate akli, nes ši Svadistana čakra, kuri yra aplinkui, spaudžia ją, ir štai kaip sritis, kuri juosia šį centrą, spaudžia ir slegia šį centrą taip, kad akys nebegali matyti, nebėra šviesos. Atsimerkę žmonės mato tamsą. Matėte daug diabetu sergančių žmonių, kurie apanka. Taigi, visų pirma, pagydykite diabetą tvarkydami savo Svadistana. Taip pat galite naudoti ledą aplink Svadistana čakrą iš galo. Tačiau, visų pirma, jeigu sustiprinsite savo Svadistana, pasijusite daug geriau. Taigi, valymui iš priekio reikalinga žvakė, o valymui iš galo reikalingas vanduo. Tačiau geriausia naudoti arba žvakę, arba vandenį, kaip jaučiate.

Nes jei užsiblokavusi Svadistana, turite naudoti vandenį, tačiau jeigu tai tik apsėdimas, tada turite naudoti – ne diabetas, jeigu tai tik apsėdimas – tada naudokite vien tik žvakę. Štai kaip valome savo Agija čakrą. Kristus sakė: „Aš esu šviesa, aš esu kelias“, nes Jis yra Omkara. Jis yra kelias ir Jis yra durys, Jis yra vartai. Ir kiekvienam reikės praeiti pro Jo vartus. Jis niekada nemelavo, tačiau jie nukryžiavo Jį. Tiesiog nukryžiavo Jį. Vieną gerą dalyką turime šioje šalyje – tai, kad čia neturime jokios organizuotos religijos. Dėkokite savo žvaigždėms už tai. Jeigu būtumėte turėję bet kokią organizuotą religiją, jūs niekada nebūtumėte priėmę Sahadža jogos, nes, pagal organizuotą religiją, turite tikėti vienu asmeniu, tarsi jis neturi jokio ryšio su bet kuo, jis yra vienas asmuo, kabantis ore, jis visai nesusijęs su bet kuo kitu.

Todėl dėkokite Dievui už tai, kad taip neatsitiko šioje šalyje. Ir štai kaip dabar turime žmonių, kurie labiau tinka Sahadža jogai nei bet kurioje kitoje šalyje, nes jie yra tokie sąlygoti. Ir tai yra labai didis palaiminimas. Dabar, pavyzdžiui, Sainathas, kuris buvo paskutinė Guru principo inkarnacija – Jis buvo musulmonas, tačiau visi Jo pasekėjai yra indai. Jie ne musulmonai. Musulmonai net nelaiko Jo Dievu. Be to, yra viena vieta, pavadinta Hadži Malanga, kur mirė šventasis, kuris buvo musulmonas. Tačiau Jis pasakė: „Tik brahmanai, vadinasi, tie, kurie yra realizuotos sielos, turi mane šlovinti.“ Ir todėl jie turėjo iškviesti brahmanus, o jie nesuprato žodžio „brahmanai“. Jie yra indai, kurie šlovina musulmoną „pir“ [šventąjį]. Taigi, mintis, kad, vos tapus „pir“, vos tapus realizuota siela, jis nebeturi jokios religijos.

Jis yra virš religijos, jis tampa religija. Tada jo niekas nebepririša, nes lašas nukeliavo į vandenyną. Dabar jis tapo vandenynu. Taigi, vandenynui nėra ribų. O kadangi peržengė savo ribas, jis yra virš visų šių dalykų. Ir tuo mes tikime: jeigu jis yra „pir“, jeigu jis yra realizuota siela, tada jis yra realizuota siela. Kartą nukeliavau į mažą kaimelį, pavadintą Mian ki Takdi. Vos įžengus į kaimelį aš pajutau stulbinančias vibracijas. Ir paklausiau: „Kas buvo tas didis šventasis, kuris čia gyveno?“ Jie atsakė, kad čia buvo vienas musulmonas „pir“. Aš pasakiau: „Kas tai bebūtų, jis buvo šventasis.“ Kai sėdėjau ir sakiau paskaitą, jūs pamatysite nuotraukose, šviesos nusileido ant mano galvos septynis kartus.

Ir septintą kartą aš padėjau savo ranką štai taip. Tačiau niekas to nematė, tik aš žinojau. Ir aš žinojau, kad tai buvo čia, juokiausi su tuo. Ir tada žmonės, matote, kai jie fotografavo, sugebėjo tai užfiksuoti. Taigi, šios realizuotos sielos yra visur ir jos padeda. Jos niekada neįeina į nieką, jos niekada nesukelia jums problemų, jos atveda jus į teisingą kelią. Jos atveda savo angelus ir padeda jums ateiti į tinkamą kelią, padaryti tinkamas išvadas. Ir jos niekada neapsėda jūsų, niekada nebando jūsų užhipnotizuoti arba nuvesti jus į netinkamą gyvenimo pusę. Taigi, kai jūs esate realizuoti, taip pat turite žinoti, kad turite pilnai pažinti realybę. Bandykite suprasti, susitapatinti su ja ir neatmesti jos, nes esate prisirišę prie kitos organizacijos.

Nėra jokios organizacijos Sahadža jogoje. Puikiai tą žinote. Sahadža jogoje nėra grupių. Sahadža jogoje nėra narystės. Tačiau tai yra gyva organizacija. Tai gyva organizacija. Taigi, kas beatsitiktų čia, visas kūnas žinos. Mums nereikia turėti organizacijos, sukurtos šiam kūnui. Tokiu pačiu būdu veikia Sahadža joga. Tačiau vis tiek privalau pasakyti, kaip ir savo kūne turime skirtingas jutimo sistemas, taip pat turime ir Sahadža jogoje žmonių, kurie ką tik atėjo, tiesiog pradedančiųjų.

Jiems nėra atskleidžiamos tos tiesos, kurių jie negali atlaikyti. Tada, jeigu jie peržengia tam tikrą supratimo lygmenį, tada jie yra laikomi, kaip sakome, Nirvičar Samadhi žmonėmis, kuriems suteikiami būdai pasiekti tam tikras naujas dimensijas ir idėjas. Tačiau vidinio rato žmonės yra tie, kurie yra Nirvikalpoje. Tik tokiems žmonėms yra skiriamas dėmesys Sahadža jogos mokymui. Bet kas, kuris bando mokyti Sahadža jogos, kalbėti apie Sahadža jogą antrame etape, yra tiesiog išmetamas, nes yra įcentrinė ir išcentrinė – abi jėgos, kurios veikia. Su viena jūs ateinate, o su kita jūs esate išmetami lauk. Niekam nesvarbu turėti didelę grupę ar kažką panašaus. Jeigu ji yra didelė, gera ir puiki, norisi išsaugoti kuo daugiau. Tačiau niekas jūsų nevers, dėl to niekas nepradės jokio pigaus cirko. Tai yra troškimas žmonių, kurie nori patekti vidun.

Tai yra noras žmonių, tų, kurie turi ateiti, jūs negalite jų priversti. Jūs negalite versti žmogų gauti Realizaciją. Taigi, tiek šiandien apie Agija čakrą aš jums papasakojau. Apie Agija čakrą aš pasakojau daug kartų Anglijoje bei Amerikoje, ir kartais man labai prieštaravo bažnyčios ir panašiai. Tačiau, manau, jeigu jie nori egzistuoti dar bent kiek ilgiau, jiems geriau būtų priimti tiesą ir sužinoti, kad tai, ką jie žinojo iki šiol, yra nepilna. Jiems reikia sužinoti visą visumą, nes Kristus negalėjo daug papasakoti, ir viskas, ką Jis sakė, buvo parašyta Jo mokinių taip, kaip jie suprato. Kad suprastumėte Kristų, reikia turėti Savirealizaciją. Telaimina jus Dievas. Jeigu turite kokių klausimų, galite manęs vėl paklausinėti kurį laiką, o tada man reikės judėti, nes šiandien aš neįprastai vėlavau, tačiau atsitinka taip, kad turite pakilti virš laiko, turite patekti į belaikiškumą, turite nebūti sąlygoti laiko, tie, kurie per daug seka laiką, turi išmokti pakilti virš laiko, ir tai yra labai labai svarbu, nes laikas teka pagal tam tikrus šventus dėsnius. Jis neveikia taip, kaip mes suprantame laiką, ir aš negaliu būti laiko vergė.

Aš turiu kitą, savo laikrodį. Ir viskas veikia tokiu būdu. Aš nesu kalta, kad vėlavau, tačiau apgailestauju, kad pavėlavau.