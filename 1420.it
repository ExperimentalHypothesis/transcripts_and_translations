8 agosto 1989
Ganesha Puja
Les Diablerets (Switzerland) | Translation (English to Italian) - VERIFIED

12/2024 SOTTOTITOLI RIVISTI, TRADUZIONE VERIFICATA

S H R I   M A T A J I   N I R M A L A   D E V I

Shri Ganesha Puja

“Fino a che punto spingersi con i bambini”

Les Diablerets[1] (Svizzera), 8 Agosto 1989

Oggi siete venuti qui per venerarmi nella forma di Shri Ganesha. Noi abbiamo cantato la lode di Shri Ganesha prima di ogni puja e abbiamo enorme rispetto per Lui, poiché ci siamo resi conto che, finché Shri Ganesha – che è il simbolo della nostra innocenza – non è risvegliato in noi, non possiamo entrare nel regno di Dio.

Ed anche per rimanervi e gioire delle benedizioni di Shri Ganesha, la nostra innocenza deve essere pienamente sbocciata. Quindi lo lodiamo e glorificarlo è molto semplice. Inoltre, qualsiasi errore possiamo aver commesso prima di entrare in Sahaja Yoga, Egli lo perdona completamente, poiché è l’Eterno Fanciullo.

Avete notato che quando talvolta schiaffeggiate i bambini, vi arrabbiate con loro, essi se ne dimenticano. Ricordano soltanto l’amore, e non ciò che hanno sofferto dalle vostre mani. Finché non crescono, non hanno memoria delle cose sgradevoli subite. All’inizio, quando un bambino nasce dalla madre, egli non si rende conto di ciò che ha affrontato. Poi, gradualmente, la memoria inizia a funzionare e lui inizia ad immagazzinare in sé le esperienze.

All’inizio, però, si ricorda soltanto delle cose piacevoli che gli sono accadute. Ci piace sempre ripensare alla nostra infanzia, a ciò che ci ha procurato gioia nella fanciullezza; durante la crescita, invece, iniziamo a ricordare tutte le avversità e le sofferenze che abbiamo dovuto affrontare, tutte le dure prove che abbiamo affrontato e tendiamo ad amplificarle.

Durante l’infanzia, i bambini ricordano soltanto le persone che li hanno amati, non chi li ha feriti; forse non vogliono ricordarsene, così pare. Ma, quando crescono, cercano di ricordare soltanto chi ha fatto loro del male o ha creato loro problemi; ed è così che rendono se stessi molto tristi.

Il principio di Ganesha, però, è estremamente sottile, il più sottile in assoluto, ed esiste in ogni cosa. Si trova nella materia sotto forma di vibrazioni, non esiste materia che non abbia vibrazioni. Essa ha vibrazioni visibili anche negli atomi e nelle molecole di tutta la materia esistente. Shri Ganesha è stato il primo ad essere stabilito anche nella materia.

Di conseguenza, possiamo notare che Egli esiste nel sole, nella luna, nell’intero universo, in tutta la creazione e continua ad esistere anche negli esseri umani.

Soltanto gli esseri umani hanno la capacità, in un modo o in un altro, di offuscare l’innocenza. Gli animali, al contrario, sono innocenti.

Gli esseri umani hanno la libertà; se vogliono, possono nascondere la propria innocenza, possono sbarrare le porte di Shri Ganesha e affermare che non esiste. Possono oscurarlo. È per questo motivo che troviamo esseri umani che compiono tante azioni orribili, eludendo l’esistenza di Shri Ganesha.

Egli, però, agisce; agisce in modo tale da evidenziare le conseguenze naturali delle nostre mosse errate. Se, ad esempio, si compiono azioni che non compiacciono Shri Ganesha, Egli arriva fino ad un certo punto, vi perdona fino ad un certo punto, poi inizia a manifestarsi come malattie, come disturbi fisici e, nelle donne, come malattie mentali. Egli può anche creare problemi nella natura.

Anche le catastrofi naturali sono provocate unicamente dalla maledizione di Shri Ganesha. Quando la gente inizia a commettere cose sbagliate, a comportarsi collettivamente in modo sbagliato, arrivano le catastrofi naturali a darle una lezione.

Pertanto, nella sua essenza, malgrado Egli esista in ogni cosa, ha anche la capacità di affermare la sua volontà, di provocare la distruzione del mondo intero.

Noi abbiamo un’idea di Shri Ganesha come qualcosa di minuscolo; pensiamo che poiché può viaggiare su un topolino, anche Lui debba essere molto piccolo.

Egli è tanto piccolo quanto è grande. Supera tutte le deità in saggezza; è Colui che dona la saggezza, ci dà la saggezza, ci istruisce.

In questo senso è il nostro Guru, anzi, Mahaguru, poiché ci insegna come dovremmo comportarci.

Se cercate di scavalcarlo comportandovi male, nemmeno la Madre vi sosterrà, perché Lei sa che le persone che scavalcano Shri Ganesha sono anche coloro che non rispetteranno mai la Madre. Quindi Egli è l’epitome del rispetto per la Madre, la massima espressione. Egli non conosce nessun’altra deità, non conosce Sadashiva, non conosce nessun altro, rispetta soltanto la Madre. È dunque Colui che rappresenta il potere della devozione e della completa resa alla Madre, ecco perché è la deità più potente di tutte e nessuno può superare i suoi poteri.

Dobbiamo comprendere che, man mano che i bambini crescono, anche Shri Ganesha comincia a crescere in loro ma, poiché sono esseri umani, possono in qualche modo cercare di sopraffare Shri Ganesha. Quindi i genitori sahaja yogi hanno il dovere di prendersi cura dei propri figli in modo distaccato, affinché Shri Ganesha si stabilizzi in loro.

Il primo segnale di Shri Ganesha in un bambino è la saggezza. Se il piccolo non è saggio, se crea problemi, se non sa comportarsi bene, ciò dimostra che Shri Ganesha è attaccato dal bambino stesso.

Oggigiorno, in questa epoca moderna, i bambini sono sotto un fortissimo attacco, l’innocenza è attaccata e le persone trovano difficile tracciare un sottile limite e capire fin dove spingersi con i bambini e fin dove non spingersi.

Il discorso di oggi riguarderà soprattutto fin dove spingersi con Shri Ganesha per quanto riguarda i bambini, poiché questo è un aspetto molto importante. Infatti Egli è Colui che dà la saggezza. Quindi i genitori devono comprendere: “Se Egli dà la saggezza, dovrebbe esserci saggezza in me. E se ho saggezza ho equilibrio e non mi arrabbio con i bambini, bensì cerco di correggerli in modo tale che siano corretti”.

Se invece cercate di essere molto rigidi con i bambini, essi potrebbero reagire e perdersi; oppure, anche se cercate di imporre loro troppe restrizioni, si comporteranno allo stesso modo.

Quindi, una cosa da insegnare ai vostri figli è il rispetto per la Madre, come fa Shri Ganesha.

Per Madre si intende sia la vostra Santa Madre, sia la vostra madre individuale; è molto importante. Se il padre non fa sì che il figlio rispetti la madre, il figlio non potrà mai essere a posto, in quanto l’autorità proviene indubbiamente dal padre, ma la madre deve essere rispettata.

Per questo, però, è molto importante che la madre rispetti il padre. Se, in presenza dei bambini, vi mettete a litigare, a comportarvi male e a parlare in modo scorretto, ciò avrà anche conseguenze molto dannose sul Ganesha Tattwa del bambino.

Questa educazione è molto importante in Sahaja Yoga perché, per grazia di Dio, avete tutti dei figli realizzati. Quindi dovete sapere fino a che punto spingervi con i bambini per renderli più saggi, morali, retti.

Per prima cosa dovreste cercare di preservare la loro saggezza; se dicono qualcosa di saggio, dovete mostrare apprezzamento. Però non dovrebbero nemmeno parlare fuori luogo, con malagrazia. Non devono essere tollerati neppure i comportamenti errati, nel senso che tutta la saggezza interiore deve esprimersi all’esterno come luce.

Procediamo adesso nell’osservazione di fin dove agisce Shri Ganesha. Come ho detto, Egli esiste nella dimensione più sottile in assoluto, ma dovete risvegliarlo. Ad esempio, avete visto l’acqua vibrata: che cosa significa? “Vibrata” significa che il Ganesha Tattwa è stato illuminato in quell’acqua. Così, quando essa entra nel vostro stomaco o nei vostri occhi, o dovunque vogliate metterla, agisce. Agisce in modo da sollecitare lo Shri Ganesha Tattwa ovunque la mettiate.

Adesso, tanto per cominciare, avrete visto che abbiamo avuto miracoli nell’agricoltura. Questi miracoli nell’agricoltura sono tali che la gente è stupita, invece è molto semplice: quando si inizia a sollecitare il principio di Ganesha nel seme, esso cresce dieci, talvolta cento volte tanto. Persino la Madre Terra, che noi consideriamo qualcosa di morto, può essere vibrata.

Se, ad esempio, voi sahaja yogi camminate a piedi nudi sul terreno, la Madre Terra si vibra.

E la Madre Terra (così vibrata) agirà sugli alberi, sull’erba, sui fiori, su tutto. I sahaja yogi mi hanno riferito che nei loro ashram tutti i fiori crescono di dimensioni enormi e molto fragranti. Le margherite, ad esempio: a Londra e in Inghilterra non avevano mai avuto profumo, mai.

Le margherite erano piccole così, ed ora sono diventate così grandi e le trovate ovunque molto profumate. È un miracolo; la prima volta che ho detto che le margherite erano profumate, stentavano a crederci. Quando poi hanno sentito il profumo, sono rimasti sorpresi.

Allo stesso modo, il Ganesha Tattwa comprende, pensa, organizza, agisce, se è risvegliato. Diversamente, se è addormentato, non lo fa.

Esso dunque agisce, lavora. Come in un piccolo seme che germina: sulla punta del seme c’è una piccola cellula che ha il Ganesha Tattwa risvegliato. Ed essa sa come scendere in profondità, come aggirare le pietre, come radicarsi e come raggiungere la sorgente d’acqua. Essa però ha solo il senso di fin dove spingersi per esistere e per nutrirsi a livello molto materiale, di come permettere all’albero di crescere.

Ma, al livello dell’Agnya chakra, il Ganesha Tattwa diventa infinitamente più sottile.

Al livello dell’Agnya chakra comprende di avere ormai raggiunto la dimensione spirituale. Lo stesso Ganesha Tattwa che agiva sulla piccola punta di una radice, adesso agisce nella sfera spirituale.

Ecco perché si chiudono gli occhi quando si medita; perché non si vuole vedere niente altro, si vuole soltanto che Shri Ganesha agisca per il processo meditativo della propria Kundalini. Questo processo meditativo in cui chiudiamo gli occhi agisce, ma se osservate qualcuno che dorme e sta sognando, vedrete che i suoi occhi si muoveranno continuamente, avrà gli occhi in movimento.

Il Ganesha Tattwa adesso viene attivato dalla vostra attenzione.

Se la vostra attenzione si sposta in continuazione di qua e di là, da una parte all’altra, esso ne risente, specialmente nel caso in cui ci si metta a guardare sempre gli uomini o le donne. Anche allora il nostro Ganesha Tattwa viene decisamente distrutto. Per queste persone è difficile ottenere l’ascesa, perché l’Agnya stesso va fuori uso.

Il Ganesha Tattwa può ridursi anche se si è molto materialisti, sempre preoccupati per le vostre cose. Se ad esempio avete in casa qualcosa di cui vi preoccupate, se osservate tutto cercando sempre di correggerlo e vi preoccupate continuamente della materia, anche allora il Ganesha Tattwa può andare perduto, perché vi preoccupate sempre di queste cose. Anche quando si entra in un negozio e si guarda tutto: “Cosa c’è qui? Cosa c’è lì? Che cosa dovrei comprare? Che cosa dovrei acquistare?”. Andrà così anche in questo caso, se esagerate.

Supponiamo invece che acquistiate qualcosa per la bellezza, per la sua bellezza, che vogliate comprare qualcosa per adornare la vostra casa. Questo indica che cercate di fare qualcosa per compiacere gli altri, che lo fate per dare molta felicità agli altri. Allora ha l’effetto opposto, favorisce la vostra ascesa; ma soltanto se lo si fa per dare gioia agli altri, per condividere la bellezza di tutto ciò che avete acquistato o preso.

Se però acquistate qualcosa per rendere gli altri gelosi - recentemente ho appreso anche questo, ossia che alcuni hanno l’attitudine ad acquistare qualcosa per far ingelosire gli altri, non per rendere qualcuno felice - se ci sono persone che comprano le cose per far ingelosire gli altri, anche in quel caso il loro Ganesha Tattwa può andare distrutto.

Che cosa dovreste comprare? Qualsiasi cosa che abbellisca la vostra casa. Quando qualcuno viene a casa vostra, dovrebbe dire: “Oh, che belle cose abbiamo visto”. Non è attaccamento alle cose, ma un attaccamento a come si sentano le persone, a quanto si sentano bene e rilassate, e percepiscano interiormente il loro Shri Ganesha, che è la bellezza.

Quando subentra questo sentimento, si dovrebbe dire che è presente il Ganesha Tattwa. Ed è un sentimento molto materno. Così come una madre vuole sempre dare cose dolci ai suoi figli, cose belle ai suoi figli, allo stesso modo, in questo si ha ciò che viene chiamato vatsalya, il sentimento della madre per il bambino. È quel sentimento sottile che avete (e che vi fa pensare:) “Queste persone sono venute a casa mia; guarda come sono felici, quanto ne gioiscono e l’apprezzano”. In questo modo, soddisfate anche un principio molto importante di Ganesha, notate cioè (l’opera degli) artisti.

Nonostante gli artisti creino dalla materia tutte le loro bellissime opere attraverso lo Swadhisthana, se lo Swadhisthana non è governato da Shri Ganesha, queste non possono essere qualcosa di bello. Come notate, in questi giorni gli artisti si dedicano ad ogni genere di cose grottesche e molto immorali: ebbene, queste cose non hanno alcun valore eterno. Oggi la gente le acquisterà e un domani le getterà via.

Soltanto le opere in cui agisce il principio sottile di Ganesha che vi calma, che vi fa sentire pacifici, che vi rende felici, vengono apprezzate.

Shri Ganesha stabilizza in voi il sé più elevato. Ciò che in voi è più vile, che apprezza tutte le cose più basse della vita, viene ridotto, limitato, talvolta completamente distrutto da Shri Ganesha.

Vi farò l’esempio di Monna Lisa. Se osservate Monna Lisa, insomma, non so, non può essere un’attrice, non può vincere un concorso di bellezza, penso. Il suo volto è molto sereno, molto materno, molto puro, come i suoi occhi.

E perché viene così eternamente apprezzata?

Il motivo è che in lei risiede il principio di Ganesha, lei è una madre. La storia di questo (dipinto) è che questa signora aveva perso suo figlio e non sorrideva né piangeva più. Le portarono un bambino piccolo e, quando lo vide, le si dipinse un sorriso sul volto, provocato dall’amore per il bambino, che è stato ritratto da questo grande artista. È per questo motivo che la gente lo apprezza.

Avrete notato che, in Occidente, malgrado non si dimostri molto interesse per la relazione madre-figlio, ovunque andiate, il rapporto madre-figlio è il più rappresentato. Se vi mostrano una fotografia, ritrae la Madre con il Bambino, la Madre di Cristo e il Figlio. Quando Cristo fu deposto, la Madre era lì; deve esserci la rappresentazione del principio Madre-Figlio, altrimenti il quadro non è considerato di valore. Oppure deve essere raffigurato proprio Cristo, che è il principio di Ganesha stesso.

Non ho visto nessun dipinto di quell’epoca in cui non siano rappresentati questi principi. Anche Picasso li ha adoperati, anche personaggi alquanto moderni si sono dovuti avvalere di questo principio per acquisire popolarità.

Altri, invece, per acquisire popolarità, non hanno utilizzato il principio di Ganesha, ma il principio opposto. Tutte queste opere sono svanite nel nulla e noto che ora tutto gradualmente sta decadendo sempre di più, sempre di più.

Nonostante la gente abbia perduto i principi morali, vorrebbe tuttavia avere Rembrandt, vorrebbe Leonardo da Vinci, vorrebbe che ci fossero questi artisti che hanno rappresentato la Madre col Bambino; è molto sorprendente.

L’ultima volta che mi sono recata in Austria, ho chiesto: “Quali statue avete?”. E loro: “Abbiamo una splendida Madonna col Bambino”.

Questo principio è dunque quello che dà maggiore piacere. La maggiore soddisfazione degli esseri umani è osservare i bambini, giocare con loro, gioire della loro compagnia. Perché? Perché un bambino ha dolcezza.

Suscita davvero gioia in voi vedere un bambino, direi; immediatamente il volto si trasforma.

Vi ho raccontato di aver visto una femmina di coccodrillo rompere le sue uova. L’hanno mostrata in un filmato e avreste dovuto vedere i suoi occhi in quel momento, con quanta attenzione le rompeva.

I suoi occhi erano meravigliosi, colmi e traboccanti di amore; e non si poteva credere che fossero gli occhi dello stesso coccodrillo. Con la bocca, rompeva molto lentamente tutte le uova da cui uscivano i piccoli coccodrilli. Poi li portava sulla riva e li lavava a lungo tenendoli in bocca; adoperava la bocca con grande attenzione, come una stanza da bagno, sapete. Dovreste osservare come si comportano gli animali nei confronti dei loro cuccioli.

Ma quando diventate per così dire ‘moderni’, le vostre azioni diventano molto strane. Ci sono individui che uccidono i bambini, ci sono soggetti che ne abusano.

Insomma, peggio dei rakshasa! Nemmeno i rakshasa hanno fatto queste cose, nemmeno i pishacha[1] le hanno commesse, e i Gana si sorprendono: “Da dove sono spuntate queste creature di nuovo genere, che non provano amore per i propri figli, che possono ucciderli, assassinarli, spezzare loro le mani? E sono i loro figli! Se fanno questo ai loro figli, cosa faranno agli altri bambini?”.

L’amore per i vostri figli deve essere assolutamente importante ma, per prima cosa, essendo voi sahaja yogi, non dovreste essere attaccati solo ai vostri bambini. In secondo luogo, dovete essere capaci di porre assolutamente un limite al vostro amore.

Questo limite è per il loro bene: “Questo è per il bene di mio figlio? Lo sto viziando? Lo sto assecondando troppo? Mio figlio mi tiene in pugno? Oppure lo sto gestendo bene?”.

Questo perché, durante l’infanzia, il padre e la madre devono gestire i bambini, devono educarli e i bambini devono essere ubbidienti e dare retta ai genitori.

Invece, oggigiorno i bambini non sono obbedienti. Non lo sono, perché notano che i genitori non sono obbedienti l’uno all’altro. Inoltre si rendono conto che in questa società i figli disturbano in continuazione i genitori, ed anche loro diventano così. Ma non ha importanza, voi siete sahaja yogi e quindi dovreste educare i vostri figli ad essere obbedienti, ad essere saggi, ad essere assennati, con lo stesso amore che la femmina di coccodrillo nutre per i suoi piccoli.

Ora, passando all’aspetto più sottile del Ganesha Tattwa, esso si esprime nei nostri occhi.

Quando io guardo qualcosa, la vedo come qualcosa che dà gioia, soltanto gioia.

E se voglio acquistare qualcosa, penso: “Bene, posso comprarla per questa certa persona, le piacerà”. Questo perché saprò che cosa le piace, quindi gliela comprerò. Anche se compro qualcosa per la mia famiglia, penso allo stesso modo.

Ad esempio, ora ho costruito una casa dove ho intenzione di mettere tutti gli oggetti, i doni che mi avete fatto, ogni cosa, come in un museo; e chiederò a tutti gli abitanti del paese di venire a vederli, perché non hanno mai visto cose simili. Loro non possono venire in Svizzera, figuriamoci in Inghilterra; quindi dobbiamo... sto pensando di realizzare quella casa in modo che gli abitanti dei piccoli paesi, che non hanno mai visto quelle cose bellissime, vengano a visitarla.

In India non accade molto spesso che le persone semplici provino gelosia; soltanto i nuovi materialisti hanno sviluppato l’attitudine alla gelosia. Diversamente diranno sempre: “Che begli oggetti! Come sono meravigliosi! Come sono!”.

A Puna, ad esempio, stavate cantando i canti di Sahaja Yoga. In effetti devo dire che avete imparato davvero molto bene. E c’erano dei maestri di questa musica lì seduti che vi osservavano cantare. Erano maestri di arte drammatica e recitazione, artisti molto noti in India. E dissero... - se vi ricordate, è stato quando siete andati a vedere anche il loro spettacolo a Puna - mi dissero: “Madre, desideriamo celebrare il Suo compleanno”. Io risposi: “È molto difficile perché voi sarete molto lontani”. “No, no, verremo!”. Viaggiarono in pratica tutta la notte e tutto il giorno e arrivarono verso le cinque, immaginate. Finirono il loro spettacolo circa alle tre o alle quattro, poi viaggiarono un giorno intero, arrivarono verso le cinque da un posto chiamato Belgaum, e il programma iniziava alle sei e mezzo. Erano tutti vestiti elegantemente, arrivarono, e che paragone fecero!

Dissero: “Ci vergogniamo, pensavamo che noi del Maharashtra fossimo ottimi musicisti, bravissimi nei tala e cose del genere. Ma ci siamo vergognati sentendo quanto sono bravi questi stranieri a cantare la nostra musica. Noi non sappiamo cantare come loro, non sappiamo cantare la loro musica, mentre loro hanno cantato la nostra e noi ci siamo sentiti tutti molto a disagio e in imbarazzo. Come sono riusciti a cantare così bene?”.

Hanno mostrato un tale apprezzamento che anch’io mi sono sentita in imbarazzo per come si chiedevano: “Cos’è accaduto a queste persone? Che cosa ha fatto il loro Guru? Che cosa hanno fatto a questa gente, perché riesca a cantare così bene?”.

Un tale apprezzamento ed entusiasmo! Credo che ne abbiamo una registrazione, una registrazione audio. Non so ne se abbiate o no un video, ma se c’è, per favore, procuratevelo. È molto interessante il loro apprezzamento per come cantavano i miei figli.

E ho sentito questa stima in tutto ciò che hanno detto, perché sono grandi maestri, molto esperti; come se ammirassero dei bambini che avevano cantato qualcosa di grandioso.

Osservate, in tutto questo c’era un rapporto molto dolce di vatsalya, il sentimento di una madre: “Guarda come cantano bene questi figli”. Ho visto che è accaduto a tanti. Quando, come sapete, sono venuti alcuni artisti e vi hanno visto apprezzare e cantare questa (musica), hanno provato lo stesso sentimento: “Come hanno fatto questi figli, come sono riuscite queste persone a cantare così bene? Come hanno fatto ad imparare così bene?”.

Insomma, tutto questo meraviglioso sentimento e tutto questo apprezzamento hanno creato una bellissima atmosfera, perché vi erano alcuni grandissimi artisti che vi hanno elogiato, invece di dire: “Chi sono questi, non valgono nulla per quanto riguarda la musica”. Niente!

Hanno apprezzato molto il fatto che persone che non avevano mai conosciuto la musica indiana cantassero tanto bene.

Anche in questo apprezzamento c’era un sentimento paterno, materno, vatsalya, e la situazione era bellissima.

Quando, ad esempio, una persona come Ravi Shankar deve suonare con Yehudi Menuhin, Yehudi Menuhin è un bambino dinanzi a lui; ma ho notato come si prenda cura di lui e lo protegga. Nella mia lingua, l’hindi, si dice sambhala. Si occupa di lui e lo guida sempre.

Anche per quanto riguarda la musica, qualora  ci sia un suonatore di tabla e un musicista molto anziano, il maestro sia presente, (il più giovane) dirà (al maestro): “Per favore, occupati di me, sambhala, prenditi cura di me”. Dirà sempre con un intenso sentimento filiale: “Prenditi cura di me”.

Tutte queste cose sono molto importanti nella vita, per creare buone relazioni anche fra di noi, con chi sia più giovane di noi, con chi non sia molto benestante, con chi non abbia molto talento, o con chi non abbia molta conoscenza di Sahaja Yoga o non sia molto anziano in Sahaja Yoga.

Noi dobbiamo prenderci cura degli altri in modo molto paterno o, diciamo, materno, perché non sono equipaggiati.

Bene, dunque: noi abbiamo il Ganesha Tattwa, quindi risvegliate il loro Ganesha Tattwa. Dovrebbero sentire di dipendere da noi per  conseguire la maestria, o per raggiungere lo stato più elevato, poiché il principio del Guru è assolutamente vincolato dal principio di Ganesha.

Se un guru non possiede il principio di Ganesha, diventa un individuo orribile, orribile, orribile, nessuno vuole stargli vicino e tutti lo sfuggono. (Un guru che sia dotato del principio di Ganesha,) malgrado possa punire, malgrado possa adirarsi con i discepoli, essenzialmente pensa: “Questi sono i miei figli, li sto facendo evolvere, li sto formando”.

Invece, l’opinione moderna è: “Lasciate che siano individui, lasciate che siano indipendenti”. Così il padre e la madre non si occupano dei figli come dovrebbero, ossia: “Questo è mio figlio, ho qui un talento, devo educarlo, deve crescere, lui è la continuazione di me stesso”. Questa idea di renderli individui, per cui: “Sei un individuo, a diciotto anni vattene di casa, fai quello che ti pare, reggiti sulle tue gambe...”.

No. La vita si basa sulla continuità, non si tratta solo di reggersi sulle proprie gambe, ma è questione di essere sempre connessi con il tutto.

Finché non si è completamente connessi, non possiamo comprendere la collettività dell’innocenza. La collettività dell’innocenza... sono molto felice nel vedere a volte il bambino di qualcuno sedersi in braccio a qualcun altro, in modo molto dolce, andando da questa persona come se fosse suo padre, sedendogli in braccio ignorando il fatto che non è suo padre. Questa consapevolezza non esiste. Ciò infrange il senso del ‘mio’ e del possesso, del ‘questo è mio, quest’altro è mio, quello è mio’.

E ciò vi dà la sensazione di essere ora un mezzo, un mezzo, diciamo, uno strumento, un tramite mediante il quale esprimere ovunque il Ganesha Tattwa, ossia le vibrazioni. Le vibrazioni di cui (mi) chiedete, queste stesse vibrazioni non sono altro che il principio di Shri Ganesha.

Egli è l’Omkara. E se è così, allora cos’è il sentimento di cui vi ho parlato, vatsalya, il sentimento di amore fra un bambino e sua madre?

Questo sentimento fra la madre e il bambino è vibrazioni; la distanzafra i due è vibrazioni.

Ed è questo che si deve sentire: che il bambino è ancora piccolo e la madre è lì per allevarlo, per dargli tutti i poteri, per crescerlo, per amarlo, per comprendere i suoi limiti, per prendersene cura e per apprezzare tutto, tutta la dolcezza, tutta la saggezza del bambino. Tutto questo è vibrazioni.

E se ne osservate l’aspetto sottile, non si tratta di ‘mio’ figlio. Non dovrebbe... non è qualcosa di limitato, perché è eterno. È ovunque, quindi non potete limitarlo. In tutto ciò che si fa, ho visto come le persone gestiscono le cose in Occidente; anche noi indiani dobbiamo imparare da loro.

[Si sente un rumore: “Che cosa succede?”.]

Dobbiamo assimilare da loro anche il modo di trattare le cose belle, di prendercene cura, di come mantenere belle relazioni.

Vedete, non dovreste essere bruschi, non dovreste essere scortesi, non dovreste dire cose offensive per gli altri che rovinino i rapporti.

Tutte le relazioni fra gli esseri umani e Dio passano attraverso il principio di Ganesha. Pertanto, quando diventa il rapporto fra voi e Dio, ci sono le vibrazioni.

E allora questa stessa relazione dovrebbe estendersi a tutto ciò che fate. Dovreste capire quali cose siano buone, quali cose abbiano vibrazioni.

Oggi desidero dirvi qualcosa di molto importante a proposito del potere onnipervadente di cui abbiamo sentito parlare. Esso non è altro che vibrazioni. Questo Paramachaitanya non è altro che vibrazioni. Laddove si perdono tutte le identità, laddove non esiste più la madre, non esiste più il padre, diciamo, non rimane niente; allora esistono solo le vibrazioni, questo sottile vatsalya. Tutto qui. E questa è l’unica cosa da cui tutto proviene e in cui rimane.

Possiamo affermare, per esempio, che i raggi che emanano dal sole tendano a produrre la clorofilla, ma non possiamo paragonarli al sole. Oppure possiamo dire che le nubi hanno origine dall’oceano e tendano a nutrire la Madre Terra. Nemmeno questo può essere paragonato; è tutto all’interno, il Paramachaitanya ha tutto al suo interno. Quindi, possiamo affermare che tutto non è altro che conoscenza, nient’altro che verità, nient’altro che luce.

Quando però si formano le pieghe, entriamo nelle pieghe di questo Chaitanya e diventiamo ignoranti. Ma l’ignoranza non c’è, non esiste, non esiste.

Allo stesso modo in cui vi è oscurità perché manca la luce e, quando arriva la luce, essa non esiste, non esiste più, l’ignoranza non esiste.

Ma accade che la gente entri nelle pieghe di questo oceano e vi si perda. Così comprendiamo molto chiaramente una cosa: noi siamo nel Paramchaitanya, siamo fatti dal Paramchaitanya, ne siamo sempre circondati. Solo che talvolta ci perdiamo nelle pieghe. E perché? Noi ci perdiamo nelle pieghe a causa della nostra mancanza di consapevolezza.

Deve subentrare questa consapevolezza che siamo parte integrante del Paramachaitanya.

Tutto questo si chiama Chidvilasa, cioè il vilas, la gioia giocosa dell’Attenzione di Dio.

Ora direte: “Com’è possibile?”. Ad esempio, solo per usare una metafora analoga, noi vediamo il sole. Vediamo il sole e poi vediamo l’acqua, vediamo l’acqua del lago. Va bene?

L’acqua c’è e, grazie al sole, possiamo vederla. Supponiamo poi di vedere un miraggio. Vediamo un miraggio, pertanto pensiamo che vi sia dell’acqua e ci precipitiamo verso l’acqua. Ma è tutto un gioco del sole: sia il miraggio, sia l’acqua, sia il sole.

Il Paramachaitanya agisce allo stesso modo e noi perdiamo la nostra consapevolezza di essere il Paramachaitanya. Ecco per quale motivo ha inizio un gioco, comincia il gioco come quello del puja di ieri, (anzi) dell’altro ieri; che cosa abbiamo fatto?

Eravamo seduti lì quando si è messo a piovere, per provare, per dimostrare che io posso controllare la pioggia. Dunque è piovuto e alcuni si sono messi a coprirsi e a coprire questa e quella cosa. Io ho dato un bandhan. Dopo un po’, la pioggia si è spostata dal luogo del puja verso il retro. Dove stavate seduti voi non pioveva. E dopo, sebbene fosse molto nuvoloso, è uscito il sole. È arrivato il sole e il bel tempo, ecco come dovete diventare consapevoli dei poteri di Chaitanya.

Quando date un bandhan, ciò che fate è mettere in azione Chaitanya: “Adesso agisci qui, agisci lì, agisci là”. Supponiamo che vi troviate nell’oceano: l’oceano agisce continuamente su di voi. Voi non potete agire sull’oceano, non potete chiedere all’acqua di fare una cosa o un’altra. Ma, in quanto anime realizzate, avete i poteri e adesso potete chiedere all’acqua: “Bene, sciogli questo, fai questo, fai quest’altro”.

Per questo però è importante essere maestri.

E per diventare maestri, sapete... Come la materia diventa un essere umano, da esseri umani dovete diventare maestri della materia e dominare la materia.

Così torniamo allo stesso punto. Possiamo gestire l’agricoltura semplicemente con le vibrazioni; possiamo controllare l’acqua, possiamo controllare il sole, possiamo controllare la luna, perché esiste un rapporto. Adesso siamo consapevoli, si è instaurato un rapporto; quindi tutto questo gioco è estremamente bello per me. Io lo vedo.

Ma ora dovete tutti rendervi conto che siete tutti diventati anime realizzate e avete questi poteri. Quindi, fareste meglio a rinunciare a tutte le altre cose insensate che imparate, a tutte le assurdità alle quali cedete, non hanno alcun senso. Dovreste fare tutto ciò che è sensato, poiché in voi c’è Shri Ganesha, che è assolutamente assennato.

Egli non è altro che buon senso, è Colui che dona il buon senso e, come si dice, è anche l’uccisore dei demoni; è Colui che rimuove tutte le sofferenze, e in che modo? Migliorando la nostra consapevolezza. Le difficoltà non rimangono, perché voi date un bandhan e tutto si risolve.

Ho chiesto a qualcuno, a Phil, di mettere per iscritto tutti i miracoli, e lui ora dice che è diventato un libro voluminoso. Lo sarà, perché tutto ciò che prima della realizzazione sembrava un miracolo, non lo è più. La parola ‘miracolo’ ha perso di significato, perché adesso avete i poteri e potete farlo. Agisce in qualsiasi cosa, nel vostro talento, nella vostra capacità di comprensione, nella vostra istruzione, in ogni aspetto.

Ad esempio, alcuni ragazzi (mi) hanno detto: “Madre, sa, non riuscivamo a risolvere un problema, allora abbiamo dato un bandhan. Ci è arrivata subito la soluzione e l’abbiamo scritta”. E sono arrivati primi. È accaduto a molti.

Quindi, in qualsiasi azione, in qualsiasi cosa, qualunque cosa facciate, dovreste rendervi conto che è il Paramachaitanya ad agire.

Solo che dovete essere consapevoli di voi stessi e consapevoli di lui, del fatto che agisce; immergetevi semplicemente in questa consapevolezza, ed esso agisce. Questo lo avete visto. Molti però ancora non lo sanno; tante persone, nonostante lo sappiano con la mente, non hanno ancora questa conoscenza nel cuore. E molti, nonostante abbiano la conoscenza nel cuore, non la attuano nella loro attenzione.

Dovete quindi migliorare soltanto queste tre cose: la prima è la testa, la seconda è il cuore e la terza è il fegato. Se riuscite a migliorare questi tre organi, il Paramachaitanya agirà.

Ma poi, tutta questa attenzione al denaro! Tanta gente, denaro di qua, di là. Non c’è niente di cui preoccuparsi. Il Paramachaitanya creerà ogni cosa per voi, tutto ciò che volete. Magari non produrrà denaro, poiché non possiede una zecca, ma creerà le possibilità, le opportunità.

Questo occorre comprenderlo molto bene, e dà molta gioia sapere che ora siete consapevoli del Paramachaitanya, e che potete padroneggiarlo. Padroneggiarlo non nel senso di dominarlo, ma di rivolgersi a lui come ad un Genio della Lampada. Sapete, potete dirgli: “Bene, fai questo, fai quello”, con rispetto. Con il rispetto funziona. Ma anche il modo in cui talvolta manchiamo di rispetto al Paramachaitanya è qualcosa di sorprendente. Il modo in cui agiamo sempre, in cui ci comportiamo.

Ad esempio, c’è chi in mia presenza si metterà seduto e chiuderà gli occhi, oppure si metterà a venerare la fotografia invece di  me.

A volte il modo in cui trattano la loro Kundalini, a volte il modo in cui si comportano verso se stessi e gli altri... Occorre comprendere tutto questo adesso che siamo entrati nel Regno di Dio, ossia il Paramachaitanya, e che ne siamo cittadini molto importanti.

Se si riesce a capirlo, penso che Sahaja Yoga potrà riscuotere molto successo; tutto funzionerà, tutto riuscirà miracolosamente.

E tutti coloro che non sono consapevoli di ciò che hanno la possibilità di raggiungere, in un certo senso vengono respinti nelle pieghe, nella cosiddetta ignoranza, nell’oscurità.

Poi, una volta riacquistato il buon senso, possono tornare alla luce.

Quindi, siate indulgenti nei loro confronti: può accadere anche a voi, se ci pensate.

Spero che siate stati capaci di assimilare il discorso di oggi dentro di voi. È molto importante assorbire, rendervi conto che siete nel Paramachaitanya. Ed è così che diverrete molto dolci, molto premurosi e molto amorevoli, affettuosi e saggi. Questo è molto importante.

Che Dio vi benedica.

L’argomento di cui hanno parlato alcuni leader è che non acquistate le mie registrazioni per il vostro uso personale.

E poi andate negli ashram e volete ascoltare continuamente i miei nastri. E così li rovinate.

Questo è sbagliato. Voi siete tutti sahaja yogi, dovete mostrare rispetto. E dovete cercare tutti di procurarvi le registrazioni correttamente, nel modo giusto, e dovreste utilizzare i vostri nastri con cura e rispetto.

Infatti, alcuni portano anche via le registrazioni dagli ashram per utilizzarle. No, sono molto preziose. Tutti voi dovreste trattarle come oggetti di grande valore. E dovreste tutti acquistare i nastri creati dagli ashram e utilizzare quelli. Ma negli ashram potete usarli ogni tanto. Mentre per la vostra casa, per la vostra auto... Ho visto che i seguaci di altri orribili falsi guru si procurano soltanto le registrazioni (dei discorsi dei falsi guru), non ascoltano mai musica, niente. Ascoltano soltanto le registrazioni. Quindi, anche voi potete procurarvele; infatti non è facile capire un mio discorso subito, al primo colpo. Dovete sedervi per conto vostro, ascoltarlo, decodificarlo e capirne da soli il significato. Infatti, quando ascolto i miei discorsi, io stessa mi ci perdo.

[1] Il nome del paese alpino dove è stato celebrato questo Puja merita una piccola nota: in francese letteralmente significa ‘I diavoletti’ e a proposito di questa località si è trovato un riferimento a vecchie leggende, che narrano di riunioni di demoni che praticavano i loro riti durante le notti ‘buie e tempestose’. Massiccio di montagne e ghiacciai situato nel punto in cui si incontrano i cantoni Vaud, Vallese e Berna, e anticamente chiamato Rochers o Scex de Champ. La tradizione da cui deriva il nome attuale, di origine vallesana, voleva che la montagna fosse abitata da demoni.

[2] Altra classe di demoni.