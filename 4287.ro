5 martie 2000
Mahashivaratri Puja
Pune (India) | Translation (Hindi to English) – VERIFIED, Translation (Marathi to English) – Draft

Discurs în engleză

Mai întâi, voi vorbi în limba engleză pentru că avem atâția Sahaja Yoghini din străinătate aici, și de asemenea, foarte mulți din Madras, de asemenea, din Kerala, Hyderabad și Bangalore. Toți acești oameni au venit la această Puja și nu știu ce alți Sahaja Yoghini mai sunt aici, din sudul Indiei și care încă nu înțeleg limba hindi. Această Shivaratri Puja are o semnificație specială cred, pentru că există atât de multe... dacă citiți orice ziar dimineața, sunteți confruntați cu atâtea știri oribile despre oameni care încearcă să creeze diverse feluri de violență, corupție și comportament imoral. Rămâi surprins cum, în zilele noastre, se întâmplă atât de multe atrocități chiar în jurul nostru.

Timpurile acestea sunt de parcă ar fi în plină desfășurare dansul cosmic al lui Shri Shiva - „Taandav nritya”. Altfel, există sentimentul că lucrurile nu se pot ameliora. Mânia Lui, odată declanșată, dezlănțuie urgii asupra oamenilor de un asemenea caracter și nu știu cum s-ar putea salva cineva de mânia Lui. El este un Zeu plin de iubire, de o imensă compasiune, dar, de asemenea, cealaltă latură a Sa este extrem de distrugătoare. El poate distruge întreaga lume. El poate nimici întreaga creație, dacă ajunge să se mânie.

Cu toții cred că știți povestea despre intrarea lui Shri Shiva în extaz. A fost odată un demon, care a luat forma unui copil. O mamă nu poate ucide un copil, pur și simplu nu poate. Iar Zeița s-a gândit că nu va putea salva lumea de mânia lui Shri Shiva, dacă El va vedea întreaga lume distrusă de acest demon. Așa că Ea s-a retras, a renunțat la sacrificarea, la uciderea acelui copil, iar Shri Shiva însuși a preluat această sarcină. A pus piciorul pe spatele copilului și l-a ucis. Acel copil era un demon. Și astfel El a salvat lumea de la distrugerea spre care ar fi împins-o acest oribil rakshasa. Apoi, Shri Shiva a dansat de bucurie. Acest dans a fost numit „dansul cosmic”, „bucuria cosmică”. Mulți oameni nu înțeleg de ce Shri Shiva e zugrăvit cu piciorul pe spatele unui copil. Acesta e motivul. Deci, chiar dacă unii oameni s-ar putea camufla, în zilele noastre, în forma unor copii mici, a unor oameni foarte inocenți, în forma unor guru sfinți, Shri Shiva îi poate distruge pe toți. Această distrugere a început deja și se propagă cu viteză maximă peste tot, prin atâtea lucruri care se întâmplă: prin uragane, furtuni, cutremure, foarte multe accidente. Se întâmplă atâtea catastrofe, care sunt consecințe ale încarnării lui Shri Kalki.

Dar, în același timp, există și o altă muncă a aceleiași încarnări, aceea de emancipare spirituală a oamenilor. Acești oameni nu vor fi niciodată răniți și nimic nu li se poate întâmpla. Ei vor fi întotdeauna salvați. Totul va fi rezolvat în cazul lor, pentru că ei sunt sub protecția Mamei lor. Ei bine, problema este cum ar trebui să relaționeze Sahaja Yoghinii cu acei oameni decăzuți și cum pot vedea că ei ies efectiv din circuitul evolutiv. Singura soluție este să le ridice energia Kundalini. Dacă le ridicați energia Kundalini unor oameni, care sunt foarte răi, cazuri pierdute chiar, fie vor fi distruși, fie vor fi salvați, devenind oameni buni. Ei se vor opri din lucrurile oribile, pe care le plănuiesc cu mintea lor și vor deveni persoane cu adevărat foarte bune.

Nu pot să spun că nu vor exista și eșecuri, că Sahaja Yoga va avea succes în cazul fiecăruia. Dar dacă Sahaja Yoghinii meditează, se păstrează în completă pace și de asemenea, în abandon deplin, nimic nu li se poate întâmpla. Ei vor fi tot timpul protejați și vor experimenta această protecție. Dar, mai întâi, trebuie să aveți încredere în voi înșivă și un abandon complet în Sahaja Yoga. Sunteți atât de mulți Sahaja Yoghini prezenți aici, mai ales din nordul, sudul, estul și vestul Indiei și, de asemenea, din străinătate. Orice țară putem spune că este în ziua de azi sub controlul acestor forțe negative. Ce avem de făcut este să transformăm oamenii în sens pozitiv prin trezirea energiei Kundalini. Asta o puteți face cu toții. Puteți atinge acest țel. Pentru asta nu trebuie să faceți ceva special. Prin viața voastră de zi cu zi puteți împlini acest țel și ar trebui să o faceți. Singurul lucru de care este nevoie în ziua de azi este să ajutați oamenii să se transforme. Și o puteți face cu toții. Cu toții puteți face asta într-o manieră sinceră și adecvată. Nu trebuie să vă enervați, să săriți la oameni, să vă mâniați pe cei lipsiți de respect, ci, printr-o atitudine pașnică, ar trebui să atingeți acest țel, astfel încât acest temperament plin de furie al lui Shri Shiva, cel de-al treilea ochi al Lui, cum e numit, să nu se deschidă, pentru că asta ar fi ceva oribil. Cu toții puteți atinge acest țel într-o manieră foarte constructivă, într-o manieră extrem de constructivă. Deci ce ar trebui să faceți?

În primul rând, să vă stabilizați propriul principiu de Shri Shiva, care este principiul bucuriei, principiul iubirii și principiul adevărului, aș spune. Există mari probleme, de asemenea, pentru că oamenii nu au deloc idee despre temperamentul global al lui Shri Shiva. Spre exemplu, am auzit că sunt oameni care se ceartă și se luptă cu privire la întâietatea principiului de Shri Shiva în comparație cu Shri Vishnu. Ei bine, Shri Vishnu există, puterea Lui există, pentru ca voi să vă înălțați la nivelul principiului de Shri Shiva. Principiile de Shri Shiva și Shri Vishnu nu sunt separate, ci sunt complementare. Nu înțeleg cum continuați să vă certați chiar și asupra acestui subiect. Nu îl puteți mulțumi pe Shri Shiva fără ajutorul lui Shri Vishnu. Și nu vă puteți dedica principiului de Shri Shiva, dacă nu ați înțeles principiul de Shri Vishnu. Kundalini însăși se ridică prin canalul Sushumna Nadi. Ea este principiul, Ea este „tattwa” lui Shri Shiva. Iar Ea se ridică prin canalul care este construit de Shri Vishnu în procesul evolutiv. Deci cum v-ați putea dezice de unul dintre Ei? Unul este calea, iar celălalt este destinația.

Deci, sper că înțelegeți cât de important este ca centrii voștri să fie corectați, astfel încât calea voastră să fie curată, astfel încât canalul central, Sushumna, să fie pur, pentru că noi suntem „madhyamargis” și trebuie să fim pe centru, pe calea centrală și trebuie să avem echilibru, nu să mergem către stânga sau către dreapta. Echilibrul trebuie păstrat și trebuie să continuați să înaintați până când atingeți “talu bhaag” (Brahmarandhra) voastră, unde rezidă Shri Sadashiva. Puteți experimenta acest lucru, puteți observa și singuri. Orice vă spun, voi știți deja foarte bine. Numai că acum, când vă spun, puteți verifica totul. Sahaja Yoga poate fi verificată foarte ușor, iar voi știți că acum cunoașteți singurul adevăr, adevărul absolut. Acesta este, de asemenea, principiul care dă rezultate atunci când aceste două puteri se contopesc. Este surprinzător că atunci când aceste două puteri se contopesc sau atunci când atingeți principiul de Shri Shiva, prin intermediul principiului de Shri Vishnu, realizați de fapt că aceste două puteri sunt atât de complementare și atât de legate între ele. Într-un fel nu este nicio diferență între aceste două puteri. Așa că păstrați-vă calea - „madhyamarga” (calea centrală) curată, și permiteți-i energiei Kundalini să urce pe această cale. Când energia Kundalini va străbate această cale, veți fi uimiți că aceeași Kundalini traversează chakra lui Shri Vishnu și ajunge apoi la Picioarele de Lotus ale lui Shri Shiva.

Discurs în hindi

Cu toții îl recunoașteți pe Shri Shiva și de asemenea, îl venerați oferindu-i Puja. Cu toate astea, nu știți diferitele aspecte ale calităților Sale. De aceea, de multe ori, faceți greșeli. Cea mai importantă formă a lui Shri Shiva este beatitudinea și bucuria. Iar această bucurie e răspândită pretutindeni, în formele cele mai subtile. Dar, până când nu deveniți subtili spiritual pentru a o absorbi, nu veți fi capabili nici să simțiți, nici să înțelegeți această bucurie. El rezidă în fiecare particulă, rezidă, putem spune, în absolut orice, exultând de bucurie. El creează un univers plin de bucurie. Și când vă înălțați și vă mișcați în acest univers, descoperiți că sunteți transformați. Alți oameni își găsesc fericirea în alte lucruri. Mulți oameni se simt fericiți distrugându-se pe ei înșiși. Luând-o pe căi greșite, oamenii cred că, mergând împotriva Spiritului, vor fi fericiți. Dar Atma (Spiritul), care este cu adevărat Shivaji, se bucură într-un alt mod. Și numai acel mod ne poate atinge inima. Spre exemplu, sunt atâția oameni complet acaparați de materialism. Unii sunt alcoolici, alții trăiesc în păcat, continuă să facă tot felul de lucruri rele și cred că asta e o adevărată fericire. Dar nu este așa. Treptat ei sunt distruşi; încet, încet, sunt terminaţi. Dar Shri Shiva este Cel care ne alină, ne dă pace și ne dă bucurie. Iar când puterea lui Shri Shiva și puterea lui Shri Vishnu - asemeni energiei Kundalini și canalului Sushumna Nadi - atunci când aceste două puteri se contopesc, voi dobândiți adevărul absolut, adevărul absolut, astfel încât nu puteți refuza să acceptați acest adevăr, pentru că este adevărul absolut, pe care îl simțiți în vârfurile degetelor voastre.

Veți avea multe experiențe prin care veți înțelege că în adevărul absolut nu există nici măcar o fărâmă de neadevăr. Veți ști asta în interiorul vostru; veți putea ști, veți putea înțelege asta. Asta vă dăruiește energia Kundalini. Asta înseamnă că energia Kundalini, care e Shakti a lui Shri Shiva, când se ridică pe canalul central, trezește toate chakrele, le corectează în întregime și le integrează. Cine are grijă de această Shakti (putere)? Putem spune că Shri Vishnu are grijă de Ea, pentru că Ea se mișcă pe canalul central al lui Shri Vishnu. Iar apoi ajunge în Brahmarandra și țâșnește de acolo. Iar când ajunge acolo înțelegem că, de fapt, călătoria Ei s-a sfârșit. Deci observăm atâta cooperare și înțelegere între Ei.

Însă noi, oamenii, am căpătat un obicei cumplit în ziua de azi: alergăm după bani. Goana după bani a devenit o boală ciudată. Iar pentru asta suntem gata să facem orice. Găsim orice justificare. Chiar și în Sahaja Yoga se întâmplă asta. Motivul este că acest defect s-a strecurat în noi. O mulțime de negativități s-au acumulat în interiorul nostru. Iar aceste negativități pot fi înlăturate doar de energia Kundalini. Dar dacă nu absorbiți și asimilați complet energia Kundalini, dacă nu o faceți mai viguroasă prin meditație, atunci nu puteți atinge stadiul la care să se manifeste în voi această putere, care este adevăr, este dătătoare de bucurie, dătătoare de pace - va exista întotdeauna un punct slab.

Când energia Kundalini se ridică, Ea purifică totul. Prin puterea lui Shri Shiva totul este purificat. Și totuși sunt oameni care, din cauza vechilor lor obiceiuri proaste sau din cauza unor idealuri greșite, suferă foarte mult. Iar acei oameni, din cauza greșelilor lor, din cauza obiceiurilor proaste pe care le au, chiar și la cea mai mică tentație, se prăbușesc din ascensiunea lor spirituală. Chiar și numai un atom de negativitate dacă rămâne în noi, putem să cădem din cauza lui și să fim complet distruși. Cei care vin la Puja și care meditează, de asemenea, progresează întotdeauna. Dacă nu este pace, nici măcar un copac nu poate supraviețui, nu poate crește, nici măcar germinarea unei semințe nu poate avea loc. De aceea, pentru a avea această calitate în interior, această calitate meditativă, care vă ajută să nu vă prăbușiți, să nu cădeți pradă obiceiurilor proaste, ar trebui să veniți la toate Puja și ar trebui să meditați. Pentru că acum aveți dreptul de a face Puja. Nu oricine are dreptul să facă Puja. Oameni oarecare merg să facă Puja, dar, dacă nu au nicio conexiune, atunci cum ar putea fi autorizați să facă Puja? Dar mulți oameni se gândesc să meargă la un templu sau altul, să meargă la un guru sau altul. Nu vor ajunge nicăieri.

Voi sunteți propriul vostru guru și numai voi vă puteți introspecta și întreba: „Ce e greșit cu mine? Accept eu complet în inima mea Sahaja Yoga sau nu?”. Am văzut o mulțime de oameni în Sahaja Yoga, care, după ce au atins un anumit nivel, au căzut. Cu cât urcă mai sus, cu atât mai jos cad. Motivul este că acele tendințe ascunse din voi s-au activat din nou, fără ca voi să fiți conștienți măcar. De aceea, trebuie să acordați atenție, spunându-vă: „Sper că nu fac lucruri greșite”, sau „Sper că nu fac ceva împotriva Sahaja Yogăi”, sau „Am cumva intenții greșite?”, „Am venit în Sahaja Yoga cu intenția de a face bani?” sau „Am venit în Sahaja Yoga cu intenția de a face lucruri rele?”. Ar trebui să fiți atenți la aceste lucruri.

Cel mai bine este să participați cât mai mult la activitățile Sahaj, oricare ar fi ele, la meditații, venerări, etc. și să stabilizați pe deplin la nivel individual, un nivel de conștiință, pe care îl numim: individualitate sau totalitate. Odată stabilizați la nivel individual, veți deveni persoane colective. Cei care nu vin în colectivitate nu pot crește nici individual. Am văzut asta. Numai cei care vin în colectivitate se înalță la un nivel superior. Pentru un timp poate veți dobândi niște beneficii, spre exemplu bani, faimă, etc. În special în Sahaja Yoga, unii oameni au astfel de ambiții, gândind: „Câți oameni aș putea controla?”. Chiar dacă o faceți, personalitatea voastră nu se va îmbunătăți. În interiorul vostru nu va exista profunzime și prin urmare nu veți fi un Sahaja Yoghin de calibru înalt. Până când nu sunteți Sahaja Yoghini de nivel înalt, tot ce declamați nu are însemnătate pentru că cine știe când veți cădea de pe marginea prăpastiei și cine știe când veți fi complet distruși? De aceea, ar trebui să fiți atenți și să încercați să atingeți un nivel spiritual înalt.

Mai există un lucru pe care ar trebui să îl faceți. Dacă v-ați primit Realizarea Sinelui astăzi, atunci ar trebui ca mâine să dați Realizarea la mii de oameni. Astfel, puterile vă vor spori. Dacă nu, oricât de puțin ați dobândit, veți pierde, de asemenea. Este o regulă foarte stranie. Nu poate fi comparată cu nimic altceva. Spre exemplu, o lampă, care este aprinsă, poate aprinde și altă lampă. Dar chiar și în acest caz nu puteți spune că lumina primei lămpi se mărește.

Dar, în Sahaja Yoga, am văzut că dacă o persoană își deschide inima, practică Sahaja Yoga cu sinceritate, ea pur și simplu strălucește și, de asemenea, dă Realizarea Sinelui și altora. Asta pentru că ați fost transformați în Sahaja Yoghini pentru ca voi să emancipați întreaga lume, astfel încât să creați un mare val de transformare în lume, făcând-o astfel să devină un loc frumos. Transformarea acestei lumi într-o lume nouă și specială ar trebui să fie dorința voastră pură. Dacă aveți această dorință pură, Kundalini a voastră devine activă. Am văzut mulți oameni simpli, povestindu-și întâmplările miraculoase și am rămas uimită cum de li s-au întâmplat asemenea lucruri, cum de au explicat acele miracole atât de frumos.

În Sahaja Yoga, de asemenea, sunt oameni care vin pentru putere; alții vin pentru bani. Cu toate aceste probleme nu vor crește spiritual. Nu există strălucire în personalitatea lor. Asta pentru că lumina pe care ați primit-o, până nu o veți împărtăși și cu ceilalți și până când nu sunteţi voi înșivă iluminați în interiorul vostru, până atunci niciunul din eforturile voastre nu va avea succes. Asta înseamnă că numai munca voastră va schimba această lume, o va transforma. Trebuie să construiți o lume specială, iar voi sunteți oameni speciali. Când veți începe să înțelegeți cât de importanți sunteți, atunci, cu acea înțelegere, vă veți schimba în mod frumos viața.

Am vorbit în engleză și, de asemenea, în hindi. Sunt atât de mulți Sahaja Yoghini din Maharashtra aici, încât este firesc să vorbesc și în marathi. Însă dorința Mea este ca toți Sahaja Yoghinii din Maharashtra să învețe măcar limba hindi pentru că este limba noastră națională. Ar trebui ca la nevoie să fim întotdeauna gata, fericiți chiar, să sacrificăm orice pentru națiunea noastră. Oamenii de aici obișnuiau să facă asta. Dar în Maharashtra zilelor noastre, nu înțeleg unde sunt acei oameni de odinioară. S-au îndreptat către o zeitate sau alta, oferindu-le Puja. După ce au făcut asta și nu au realizat nimic, au început să meargă la diverși guru, la temple și astfel de lucruri. Ar trebui să vedem ce au obținut oamenii prin toate astea, ce beneficii le-au adus și ce ați dobândit voi prin Sahaja Yoga.

Așa că, acum uitați toate aceste lucruri și dedicați-vă complet vouă înșivă, păstrându-vă energia Kundalini în stare perfectă. Făcând asta puteți face o muncă extraordinară. Ei bine, deși Eu sunt născută în Maharashtra, pentru Mine este trist să văd că Sahaja Yoga s-a răspândit mult mai mult în nordul Indiei, deși aproape că nu am făcut niciun efort acolo în acest sens. Cu toate astea, s-a răspândit cu mare viteză în nordul Indiei, în mod surprinzător. De ce nu s-a întâmplat asta și în Maharashtra? În satele și cătunele din Maharashtra, Sahaja Yoga s-a stabilizat.

Într-o zi, un om a venit să lucreze la Mine acasă. S-a plecat în fața Mea și a făcut namaskar. L-am întrebat: „Ce s-a întâmplat?”. Mi-a spus că a văzut fotografia Mea în orice sat din Maharashtra, că a întâlnit discipoli ai Mei în toate satele. „Cum e posibil?” - am întrebat. „Toți mi-au zis: «Suntem Sahaja Yoghini, nu ne vorbi de altceva».” Mă întrebam cum e posibil, prin binecuvântările cui? Mă gândeam că nimic nu ar putea da rezultate în această regiune, din moment ce avem atât de mulți oameni superficiali. Oamenii din Maharashtra au rădăcini foarte adânci, cunoașterea lor are rădăcini foarte adânci, însă nu știu unde s-a pierdut. Am spus întotdeauna că Sahaja Yoghinii ar trebui să vină în colectivitate - minim. Iar ceea ce pot face maxim este să dea Realizarea la mii de oameni. Ar trebui să vă întrebați zilnic: „La câți oameni am dat Realizarea?”, „La câți oameni le-am ridicat energia Kundalini?”. Aveți o muncă de făcut: să salvați întreaga omenire, din moment ce Kundalini a întregii lumi rezidă în Maharashtra. Avem opt swayambhu-uri ale lui Shri Ganesha aici și de asemenea, cele trei pitha și jumătate ale Zeiței sunt aici. Toate aranjamentele sunt făcute aici, în acest ținut, însă în mod surprinzător oamenii nu manifestă interes pentru ele.

Oamenii sunt atât de falși, încercând să pară ce nu sunt și își pierd timpul cu lucruri lumești. În loc să faceți asta, mai bine încercați să dobândiți adevărul. Acordați atenție adevărului. Dacă încercați să faceți ceva în numele unei idei iluzorii, ce veți dobândi? Dacă nu vă transformați în interior nu veți putea obține nimic. Creșterea spirituală ar trebui să fie atât de profundă, de matură, încât mireasma sa să se răspândească peste tot în lume. În loc de asta, vă pierdeți timpul cu lucruri triviale și vă certați între voi. Toate acestea trebuie să înceteze.

Cu toate astea, văd că activitățile Yuva shakti sunt foarte serioase. Datorită Yuva shakti simt că întreaga regiune a Maharashtrei se va transforma. Cei care au poziții înalte, care dețin funcții importante, sunt foarte aroganți, teribil de aroganți. Este surprinzător de unde au căpătat atâta aroganță. Nu pot să înțeleg motivul acestei infatuări. Din cauza acestei atitudini nu am putut realiza ceva spectaculos în privința Sahaja Yogăi în Maharashtra.

Deci, țelul vostru ar trebui să fie să răspândiți Sahaja Yoga și să stabilizați oameni în Sahaja Yoga. Astăzi este o zi specială, fiind ziua de Shivaratri. Ar trebui să facem un legământ, să-i făgăduim asta lui Shri Shiva pentru a-i primi binecuvântările. Grație binecuvântărilor Lui, veți fi surprinși cum va curge bucuria și iubirea în inimile voastre. În primul rând pregătiți-vă pentru asta. În inimile voastre există lumina. Dacă nu răspândiți această lumină, veți fi în întuneric împreună cu toți ceilalți. Deci ar trebui să decideți cu toții că veți da Realizarea la minim 100 de persoane până anul viitor. Știu că dacă veți merge să le vorbiți oamenilor despre Sahaja Yoga, nu vor accepta - asta e problema. Se cred mult prea deștepți, dar nu au simțul realității. Cu toate astea, dacă le explicați ce ați câștigat și ce beneficii ați dobândit prin Sahaja Yoga, ce țeluri ați atins și câte mai aveți încă de atins, atunci s-ar putea să înceapă să vă creadă. Vor căpăta încredere și treptat vor înceta cu faptele lor rele.

Aceasta este cea mai mare responsabilitate a noastră. Trebuie să vă gândiți cu toții foarte intens la asta și să faceți tot ce vă stă în putință. Dacă nu o veți face, nu vreau să îmi închipui în ce situație va fi Maharashtra. Shivaji Maharaj a făcut atâtea pentru Maharashtra. Atâția sfinți s-au născut aici, ca nicăieri în altă parte. Iar acești sfinți și-au vărsat sângele pentru acest ținut măreț și sfânt. De aceea este numit Maharashtra (națiune măreață).

Nu ar trebui, deci, să vă luptați pentru lucruri mărunte și nu ar trebui să trăiți ca niște oameni obișnuiți. Nu are sens să faceți asta, voi fiind oameni realizați acum. În trecut, nu existau suflete realizate, nu existau decât soldați. Nu pot să înțeleg unde sunt acei oameni, descendenți ai familiilor regale. Oameni, care nici nu se atingeau de alcool, beau acum în neștire. Prin acest lucru lipsit de sens, ei se autodistrug și se îndepărtează de Shri Shiva. De aceea se spune că Dumnezeu a depus o muncă imensă, totul e înfăptuit, dar dacă voi vă îndreptați în sens opus, ce veți realiza? Voi ar trebui să explicați asta oamenilor acum, din toată inima, iar acesta este mesajul Meu pentru această Shri Shiva Puja.

Dacă Shri Shiva se va mânia, El își va arăta mânia prima dată în Maharashtra, acesta fiind un loc special pentru El. Știți cât de mult cred oamenii în Shri Shiva și știți pe cine venerează Shri Shiva prima dată. Pentru toată lumea din Maharashtra, de asemenea, cel dintâi venerat este Shri Ganesha. Iar dacă El este insultat, nu știu ce se va întâmpla. Nu știu când au început toate aceste nelegiuiri în Maharashtra și văd ce fac oamenii cu statuile lui Shri Ganesha. El este Shri Ganesha și dacă îl insultați, cine vă va salva de mânia Lui? Deci trebuie să spuneți tuturor că trebuie să își primească Realizarea și că ar trebui să practice Sahaja Yoga pentru ca energia lor Kundalini să fie trezită. Toată lumea este conștientă de asta. De la Machindranath și până la Gorakhnath, cu toții au muncit pentru asta. Toți au cunoașterea energiei Kundalini, a importanței trezirii Ei; și sunt cărți în limba marathi despre energia Kundalini, dar cunoașterea cărților a rămas în cărți.

Voi trebuie să le explicați clar oamenilor despre Kundalini: „Uite, acum e timpul să-ți primești a doua naștere”. Ar trebui să fiți pregătiți pentru asta. Cu această ocazie auspicioasă de Shivaratri Puja, ar trebui să decideți cu toții că veți răspândi din răsputeri Sahaja Yoga în Maharashtra. E de maximă importanță; nimic nu e mai important în viața voastră. Toată munca voastră în rest va fi împlinită, dacă practicați Sahaja Yoga. Meditați înainte de toate. Dacă nu o faceți atunci ce rost are să fiți în Sahaja Yoga? Doar să veniți aici, să cântați, iar apoi să plecați, ce relevanță are?

Cel mai important lucru este să vă simțiți Sinele din interior, să simțiți transformarea în personalitatea voastră. Asta vă va face atât de fericiți și atât de mândri de voi înșivă. Vă veți intreba: „Ce aș putea să fac acum?”. Aveți o sarcină enormă de dus la îndeplinire. Cu această ocazie auspicioasă de Shivaratri Puja, vă spun, că dacă vreți să îl mulțumiți pe Shri Shiva, trebuie să dați Realizarea la cât mai mulți oameni.

Energia Kundalini este Shakti a lui Shri Shiva. Deci, ar trebui să treziți energia Kundalini la cât mai mulți oameni. În loc să vă pierdeți timpul cu lucruri inutile, păstrați-vă atenția pe trezirea energiei Kundalini. Făcând asta, veți schimba complet Maharashtra. Vor fi câțiva oameni care vor crea probleme, dar vor fi distruși. În primul rând ar trebui să dați Realizarea. Este important să dați Realizarea la cât mai mulți oameni posibil. Este datoria voastră. Ei bine, fiind Shri Shiva Puja, în timp ce Îl venerați, stabilizați-L pe Shri Shiva în inimile voastre, astfel încât să nu aveți niciodată probleme. Trebuie să-L păstrați pe Shri Shiva în inimile voastre, astfel încât atunci când Kundalini se va înălța, să deveniți una cu El. Această transformare are loc datorită luminii lui Shri Shiva, care este Spiritul din interiorul vostru. El este reflectarea lui Atma în inimile noastre. Deci, în acea stare de reflexie, priviți în inima voastră și întrebați-vă de ce vă mințiți și vă prostiți pe voi înșivă. Faceți-vă introspecția. Am încercat să explic asta oamenilor, dar, pur și simplu, nu înțeleg. Îmi zic: „Mamă, azi am ascultat un discurs, zilele trecute altul”. Doar să-Mi vizionați discursurile nu vă va ajuta.

Dacă doriți să vă ajutați pe voi înșivă, va trebui să vă stabilizați în Sahaja Yoga cu o dedicare completă. Asta e rugămintea Mea către voi toți, o rugăminte cu toată iubirea.

Dumnezeu să vă binecuvânteze!