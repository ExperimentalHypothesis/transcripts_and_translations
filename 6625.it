

S H R I   M A T A J I   N I R M A L A   D E V I
Preparazione al divenire
Discorso serale ai sahaja yogi
Seminario di Old Arlesford, Winchester (Inghilterra), 17 Maggio 1980


Dovete rendervi conto che Sahaja Yoga è un processo vivente. È lo stesso tipo di processo mediante il quale un seme germoglia diventando un albero. È un processo vivente. Quindi è opera di Dio.

Insomma, è Lui che deve farlo, non è compito vostro; far germogliare il seme è compito Suo. Ma il problema nasce poiché, a questo stadio in cui l’essere umano è il seme, ha la libertà. Hanno la libertà. Con questa libertà possono rovinare la Sua manifestazione (di Dio), il Suo operato. Quindi, la prima cosa da ricordare è che occorre avere saggezza.

Il primo segno di saggezza è (rendersi conto) che sarà Dio Onnipotente ad eseguire questo lavoro, non siamo noi a farlo.

Voi non potete far germogliare un seme. Come potete allora far germogliare anche il vostro seme?

E alla luce di questa saggezza dobbiamo imparare e renderci conto interiormente di una cosa, che voi siete parte integrante dell’intero processo. Se anche avete la vostra libertà, anche la libertà è parte integrante dello stesso processo. Voi non siete separati da Dio. Non avete una entità separata. Siete parte integrante di quell’intero processo. Chiaro?

Quindi anche pensare di dover decidere qualcosa al riguardo è errato. Voi siete nello stesso ingranaggio, siete portati a questo stadio in cui vi è data la libertà per una vostra ulteriore evoluzione. Pertanto, a questo stadio in cui avete la libertà, dovete rendervi conto che la libertà vuole esservi concessa, affinché ne comprendiate il valore. E in questa libertà, dovete comprendere ciò che è glorioso per voi.

Una volta compreso questo, dite a voi stessi: “Ora, vedi, devo diventare qualcosa di più. Dio ha fatto tutto a questo scopo. La sola cosa che devo fare per poter diventare così è coordinarmi completamente, collaborare e arrendermi alla Sua volontà”.

Questa è la prima preparazione che dobbiamo fare. Arrendendovi farete la cosa più importante, poiché in questo modo non interferirete con il Suo operato.

Se non vi arrendete non potrete avere la saggezza. Innanzitutto capite questo con la saggezza limitata che avete; e poi otterrete la saggezza completa.

Per prima cosa capite, mediante la saggezza limitata che avete, che se non vi arrendete ostacolerete il lavoro di Dio.

Egli sa cosa è bene per voi. Egli vuole concedervi ciò che è supremo, e questo non potete acquisirlo da soli. Egli vi darà ciò che è supremo.

Se volete essere voi ad ottenerlo, non potete riuscirci. È Lui che lo fa. È il Suo dhan, come si dice, il Suo dono per voi. In quel caso dovete sapere che il miglior modo per ottenerlo è permettere alla Sua opera di realizzarsi.

Ora, quando pensate ad arrendervi, per prima cosa si attiva l’onda cerebrale: “A che cosa rinuncio?”.

Voi pensate a rinunciare, diciamo, alla vostra ricchezza materiale. Non è questo ciò che Egli vuole. È tutta ricchezza che vi ha dato Lui. Che cosa volete fare? Non è pari nemmeno ad un granello di polvere dei Suoi piedi. Quindi questo non sarà di aiuto.

A volte potreste pensare: “Dovrei rinunciare alla mia intelligenza”, che sia richiesto questo. (Ma) nessuno vuole avere la vostra gente idiota e stupida. Quindi non rinunciate nemmeno alla vostra intelligenza.

Altri pensano: “Io rinuncerò al mio cuore”; bene, c’è chi lo dice. (Ma) noi non vogliamo nemmeno gente senza cuore.

Altri, poi, diranno: “Madre, rinunceremo alle nostre relazioni con gli altri”. Neppure questo è necessario, perché il vostro cuore dovrebbe rimanere lì dov’è.

La luce deve entrare nel vostro cuore. A chi volete dare il vostro cuore, e perché, quando è Lui ad avervelo dato? Che senso ha restituirgli il cuore? (Risate, Shri Mataji ride)

Non è forse così? A che serve restituire l’intelligenza a Colui che ve l’ha data?

Occorre dare qualcosa che avete creato voi. E ciò che avete ottenuto voi sono il vostro ego e il vostro superego. Ciò che avete ottenuto voi è soltanto il vostro ego, ed è a questo ego che dovete rinunciare, e questo è un compito difficile.

Se l’ego nasce dal denaro, diciamo, dalle cose materiali, è meglio rinunciare ad alcune di queste cose materiali; non (offrendole) a Dio, ma a qualcun altro. È meglio. Se sono le cose materiali a creare questo ego, se la vostra intelligenza crea ego in quanto pensate di avere un quoziente di intelligenza molto elevato, è meglio ridimensionarla un po’. Sta a voi giudicare.

Osservate voi stessi, cosa fa gonfiare il vostro ego. Se poteste mettervi ad osservare il vostro ego, vi stupireste come qualsiasi cosa inutile possa gonfiarlo ed anche sgonfiarlo. Esso può sentirsi ferito per un nonnulla. Diventa così importante.

C’è poi la parte relativa al superego. Anche a questo dovete rinunciare, infatti nel superego potete avere condizionamenti dovuti ai vostri guru, ad azioni sbagliate e condizionamenti errati che avete avuto fin dall’infanzia.

Come ad esempio i cattolici: per loro, il papa è tutto. Oppure, per un indù, un certo tempio è tutto.

Tutti questi sono condizionamenti. Il motivo per cui sono condizionamenti è che li avete accettati così come sono senza scoprirne la verità.

È questa la cosa semplice. Quindi, se riuscirete a scoprire la verità riguardo a tutte queste cose, le abbandonerete. Potreste; oppure non potreste.

Ci sono molte persone che conoscono la verità, eppure non ci rinunciano (a certi condizionamenti, ndt). Vedete, gli esseri umani sono complicati. Pur conoscendo la verità non li abbandoneranno. Ma se cercate di scoprire la verità riguardo a tutte queste cose, potreste abbandonarle; oppure potreste anche non farlo.

Ma ritornando all’intera questione, voi, per scoprire ogni cosa, fate un programma completo: “Al mattino indagherò su questo e la sera su quest’altro”. Per tutta la vita continuate a studiarli uno ad uno, e alla fine vi renderete conto di essere arrivati alla tomba.

Quindi, nemmeno questa procedura vi aiuterà.

Per grazia di Dio, voi siete anime realizzate e potete scoprire in un secondo se siete o meno sul lato dei condizionamenti. Se il vostro lato sinistro è bloccato, siete condizionati. Se il vostro lato destro è bloccato, siete in balìa dall’ego. Bene, quindi ora conoscete un metodo molto semplice: sapete che mediante le vibrazioni potete rendervi conto se c’è il signor Ego o il superego o se oscillate.

Questa è la cosa più straordinaria che abbiamo adesso, poiché questa è la mia preparazione.

La mia preparazione consiste nel darvi prima la realizzazione, nel darvi innanzitutto la realizzazione. Una volta che siate realizzati, non dovrò parlare molto. Se siete condizionati sul lato sinistro, avrete dolori e via dicendo. Se siete condizionati sul lato destro avrete problemi di salute o altro. Allora verrete da me ed io potrò parlarvene. È questa la mia preparazione: rendervi vigili e consapevoli, affinché abbiate la luce per vedere le cose.

Adesso la vostra preparazione dovrebbe essere quella di usare questa consapevolezza, sempre. Per questo continuerò a dire di usare sempre questa conoscenza in voi. Questo la gente lo dimentica.

Quindi, per prima cosa, dobbiamo renderci conto che questa preparazione è stata approntata per noi. Abbiamo le vibrazioni. Abbiamo la conoscenza per verificare e dobbiamo usarla.

La prima cosa da accettare è che siete in una nuova dimensione. Se avete in voi questa accettazione, il vostro giudizio sarà migliore. Ma questa accettazione manca.

Ora, in sanscrito esiste una parola, abhyas[1], che significa fare la stessa cosa ogni giorno, in modo tale che vi ricorderete di essere realizzati e che la vostra consapevolezza non è la consapevolezza della gente comune.

Dunque la prima preparazione consiste nel predisporvi, nel dire a voi stessi che avete questa nuova consapevolezza in voi, diventarne consapevoli.

Sapete, quando ci si laurea all’Università, si svolge una cerimonia per questo. Si deve partecipare con una toga e vi assegneranno un ruolo adatto e via dicendo. Perché è necessario? Perché potreste dimenticare di esservi laureati (risate). Sì! E questo è esattamente ciò che accade a voi: dimenticate di essere anime realizzate. Insomma, noi abbiamo avuto una cerimonia nel senso che abbiamo fatto ogni cosa per dimostrare che siete anime realizzate. Ma ciò che manca ai nostri è che non riescono a comprendere di essere anime realizzate, di essere persone che si trovano ad un livello che non ha nessuno.

Voi siete persone nate due volte e queste sono molto, molto rare. Molto raramente troverete persone che siano nate due volte. Intendo dire che io non ho trovato nessuna – ci pensate? – in tutta la mia vita, tranne mio padre e qualcuno qua e là – (ma) insomma, loro non si possono contare perché mio padre l’ho scelto io - tutto qui.

Quindi, se per prima cosa farete capire a voi stessi, alla vostra intelligenza che: “Io sono un’anima realizzata”, vedrete che le vostre priorità muteranno molto rapidamente.

Insomma, supponiamo che qualcuno vi dia una immensa proprietà o una immensa ricchezza: ne diventate consci subito, all’istante. Vedete, iniziate a camminare così (risate). Quando siete studenti camminate così; improvvisamente prendete la laurea e camminate in quest’altro modo (risate)! Che dire allora della realizzazione? [Shri Mataji parla a lato ad un sahaja yogi: “Sono molto felice di vederti qui, davvero felice. Dio ti benedica”.]

Che dire dunque della vostra realizzazione? Perché avete ricevuto la realizzazione? E poi cosa state facendo al riguardo?

Questa è la prima preparazione, ossia identificarvi con il fatto che siete anime realizzate. Dobbiamo parlare in modo diverso. Ora siamo anime realizzate. Siamo persone con una conoscenza diversa. Siamo persone con una consapevolezza diversa.

Come vi ho detto, ora guardate questo bellissimo edificio: ne siamo tutti incantati ed ha un aspetto bellissimo, è costruito molto bene, splendidamente, e per gli esseri umani è molto importante. Giusto? Ma per il Divino persino questa foglia verde è più importante dell’intero edificio messo insieme, e di tutti gli edifici dello stesso genere messi insieme. Per il Divino (è così) perché questa foglia è viva; e un uccello, che è più consapevole della foglia, è molto più importante per il Divino.

Quindi, voi esseri umani che adesso siete a questo livello di consapevolezza, quanto dovete essere importanti per il Divino! Quanto, Dio stesso, deve essere interessato a voi! Pensateci. Quando riconoscerete questo punto, di conseguenza vi renderete anche conto di essere molto importanti nel progetto di Dio. Non sto parlando di un progetto del mondo (risate): è il progetto di Dio.

Pertanto, tutta la forza delle Sue benedizioni e tutta la Sua grandezza sono tutte con voi per aiutarvi, per supportarvi, per darvi tutto ciò che desiderate. Voi siete sul palcoscenico e loro si prendono cura di voi; insomma, adesso siete saliti voi sul palcoscenico.

Ma trovo che i sahaja yogi, una volta ottenuta la realizzazione, non so cosa accada loro: se rinunciano all’ego diventano assolutamente… sapete, non so… come dite voi: banane? (in inglese significa anche pazzi, stupidi, ndt) Oppure…(risate, Shri Mataji ride).

Ciascuno di voi è un essere speciale creato da Dio. Adesso valutate da soli, pensate a voi stessi. Insomma, voi siete coloro che hanno una grande conoscenza della vita. Persino se siete un po’ posseduti, non ha importanza (risate). Però vi rendete conto di essere posseduti. Pensateci.

Questa è la seconda preparazione che occorre avere: comprendere che è Dio Onnipotente in persona a preoccuparsi di voi. Egli ha inviato tutti per aiutarvi, andate avanti! In questo modo non dovrete preoccuparvi del denaro, non dovrete preoccuparvi di tutte le altre cose.

La terza cosa arriva automaticamente, nel senso che non dovete assolutamente preoccuparvi di tutte queste cose. Saranno accudite. Voi siete stati tutti assistiti, questo lo sapete. Tutti sono stati aiutati, ma se vi rendete conto che Lui è Onnipotente, che è Compassione e che voi siete entrati nella Sua grazia… pensateci.

Stabilizzatevi su questo punto. Questa è la preparazione che occorre avere: Egli è Colui che ha donato tutto questo.

Inoltre, i sahaja yogi moderni sono particolarmente benedetti, poiché hanno con sé una ricetrasmittente. Qualsiasi loro problema viene gestito da una Persona, da una Forma. Non era mai esistita prima una simile benedizione.

Ma il punto è l’ego, come... Tanto per cominciare c’è l’ego. Lo avete visto. Se avete ego non accetterete di essere anime realizzate. Pensate quanto è sciocco! Anche se avete superego, non lo riconoscerete. Tornerete alla stessa posizione in cui eravate. Se avete il superego, non accetterete mai di essere anime realizzate. Non lo accetterete mai: “Oh, com’è possibile, Madre? Dopo tutto, sa, sono un normale essere umano” – andrete avanti così – “Come posso curare gli altri? Come posso dare la realizzazione? Non è possibile”. Sapete, questa sorta di umiltà insensata. Insomma, va bene; è come un soldato che dica: “Come posso uccidere?”.

È così. Non ha senso. Questa specie di umiltà non ha nessun senso per voi: “Come posso farlo, Madre? Che cosa posso fare io? Oh, io non valgo niente, non servo a niente”.

Questo modo di parlare deve essere eliminato. E quando è l’ego allora è ancora peggio. Potete danneggiare voi stessi e potete danneggiare Sahaja Yoga al massimo.

Le persone piene di ego sono estremamente difficili. Sono un vero ostacolo, infatti cercano di fare tutto attraverso la propria intelligenza e capacità di comprensione e via dicendo, e queste divagazioni mentali continuano all’infinito; si cerca di riportarli in equilibrio ma loro tornano indietro (ai ragionamenti e concetti mentali, ndt).

È così noioso, sapete, è molto noioso poiché supponiamo che io veda questa bevanda, so di cosa si tratta e voglio che la prendiate; ma quando si avvicina questa tazza alle labbra voi la respingete ogni volta. La respingete ogni volta.

Ora, come faccio io ad avvicinarla alle vostre labbra? È molto seccante; e questo atteggiamento pieno di ego è sorprendentemente molto comune in Occidente, e io proprio non lo capisco. Possono accettare ogni genere di impurità, perversioni di ogni tipo senza discutere, sapete.

Adottano proprio qualsiasi tipo di perversione: “Che c’è di sbagliato?”. Ma per loro la cosa più sbagliata è accettare il fatto che voi siete anime realizzate grazie a Sahaja Yoga.

Si dedicheranno a qualsiasi altra cosa, ma non alla verità. Questo ego è come un cavallo seduto sulla vostra testa. Voi dovete sedervi sul cavallo, ma il cavallo è seduto sulla vostra testa. Voi portate il peso del cavallo, pensate: qual è il senso di una cosa simile?

Se vi mettete ad analizzare voi stessi, vi addentrate di nuovo in un altro viaggio (mentale, ndt). Vedete, in questo siete stati dei gran viaggiatori, come “Jack in the box” (pupazzo in una scatola a molla, ndt), poiché avete fatto viaggi dopo viaggi. C’è una specie di molla: cercate di vedere il vostro ego e iniziate un viaggio nel superego. Cercate di vedere il vostro superego e iniziate un viaggio… (probabilmente nell’ego, ndt). Insomma, chi sia rimbalzato continuamente da uno viaggio (fra ego e superego, ndt) a un altro, a un altro, a un altro ancora, è come qualcuno che sia continuamente in viaggio: non sa se dover scendere o proseguire.

È così. L’abitudine della mente è talmente incentrata sull’ego che voi lo cavalcate. Ma il fatto è che non siete voi a cavalcarlo, bensì è l’ego a cavalcare voi.

E ogni volta che si presenta una cosa simile vi blocca, e il progresso è estremamente lento.

Ora, il problema è che il Divino ha il proprio protocollo. Se il re deve venire a casa vostra, siete voi che dovete andare ad invitare il re.

Non è il re che vi scrive: “Per favore, invitami a casa tua”, lo fa forse? È per questo che dopotutto è il re, e non implora i sudditi di invitarlo. Questo signor ego si aspetta che dobbiate essere invitati dal Divino, che il Divino si prenda tutto il disturbo di andare a cercarvi.

In parole povere, l’ego non è altro che un insieme di idee assolutamente errate sul proprio valore individuale, a causa delle quali pensate: “Io sono tutto”.

Ma che cosa siete voi? - Ora però non finite nel superego - che cosa siamo noi? Nulla. Non siamo nemmeno in grado di far germogliare un seme. Nella vita di tutti i giorni potete vedere chiaramente come l’ego scatti.

Se qualcuno dice: “I britannici hanno queste qualità”, ci si sente molto felici: “Oh, che complimento, che complimento per i britannici! Oh, noi siamo britannici”, subito. Se un altro dice: “I britannici mancano di queste qualità”, è finita. Allora quella persona diventa in assoluto la peggiore del mondo intero.

Per prima cosa, dovete rendervi conto che non siete né britannici, né indiani né altro. Siete soltanto esseri umani. È l’ignoranza la responsabile di questo ego. È la completa ignoranza riguardo a voi stessi a darvi questo ego.

Quindi, quando andiamo verso la luce, dobbiamo renderci conto di quali siano i nostri ostacoli, vale a dire l’ignoranza che abbiamo riguardo a noi stessi – questa è la preparazione - e pertanto osserveremo noi stessi. E, dal momento che l’ego e il super-ego si sono fatti entrambi strada in noi a causa dell’ignoranza, quantomeno non avremo niente a che fare con loro.

Insomma, supponiamo dobbiate andare sull’Himalaya, va bene? Partite per una spedizione. Allora si suppone che portiate la cose più leggere che avete. Non vi portate tre diverse valigie, quattro borsoni di questo, cinque borsoni di quello per prepararvi lì un bel lettino su cui dormire.

Tutte queste cose le lasciate qui. Allo stesso modo, quando partite per la spedizione della conoscenza di voi stessi, tutto ciò che vi appesantisce deve essere abbandonato.

Torniamo dunque all’ego e al superego.

In realtà, questi due sono terribili elefanti che devono essere tenuti a terra. Così facciamo il nostro studio.

Vedete, queste preparazioni sono necessarie perché siamo già andati troppo su un lato o troppo sull’altro lato, quindi la preparazione serve a portarvi (al centro, ndt): “Venite qui (forse partendo da un lato, ndt), ora restate al centro”, oppure: “Noi vi porteremo al centro (forse partendo dall’altro lato, ndt) e voi restateci”. La preparazione non è altro che farvi arrivare a questo punto (centro): tutto qui.

Continuiamo dunque con l’ego e vediamo le forme sempre più sottili, sempre più sottili che ha. Anche il superego ha forme sempre più sottili, sempre più sottili.

Per capire l’ego dovete osservare che progetti avete per la vostra vita. È molto semplice. Quali sono i progetti per la vostra vita futura?

Per capire il vostro superego, dovete rendervi conto di che cosa vi colpisce moltissimo, di cosa vi rende molto infelici o, diciamo, cosa vi rende più felici e cosa vi rende più infelici.

Entrambe le cose, felicità e infelicità, sono le ombre di questi due alberi: uno è l’ego e l’altro è il superego.

Osservatevi. Che cosa vi rende molto felici?

Bei vestiti, una bella vita, o quando il vostro nome appare in “Who’s Who”[2], o tutte queste assurdità che fanno ridere, sapete, e via dicendo. Osservate tutto questo.

Che cosa vi rende infelici?

Insomma, quando qualcuno vi spezza il cuore e cose del genere, tutte queste assurdità, sapete. Nessuna delle due cose (felicità e infelicità, ndt) è il vostro sé. Sono semplicemente qualcosa di esteriore.

Quindi, se dovete scoprire ciò che è all’interno, per prima cosa dovete eliminare ciò che è all’esterno. Se dovete assaggiare il cibo… (si corregge) … la frutta, togliete la buccia esterna, la sbucciate. Allo stesso modo, anche questo deve essere sbucciato.

Adesso questo dovreste osservarlo dentro di voi ed anche fuori. All’esterno potete vederlo molto chiaramente. È molto semplice. Come trattate con gli altri è il punto. Qual è il vostro rapporto con gli altri? Forse è più facile rendersene conto all’esterno piuttosto che all’interno. Quando parlate agli altri, qual è l’impatto che ricevono da voi? Siete apprezzati dagli altri o no?

(E) fra sahaja yogi: rispettate un altro sahaja yogi in quanto tale o no? Pensate, qualunque sia il vostro livello, che anche l’altro sahaja yogi crescerà e deve essere trattato con il dovuto rispetto?

Inoltre, quando qualche sahaja yogi che ha ottenuto qualcosa o è ad un livello più avanzato cerca di farvi migliorare, dovete capire se questo vi piace, oppure se opponete resistenza o se ci rimanete male. Se qualcuno vi dice che andrebbe fatta una certa cosa o un’altra, lo prendete come un insulto?

Se vi parla di Sahaja Yoga, dovreste essergli riconoscenti. Insomma, normalmente io vi sono riconoscente se mi parlate di qualcosa che riguarda Sahaja Yoga.

Qualsiasi cosa; anche se mi dite: “Madre, se dice così potrebbe non essere giusto, sa, gli esseri umani sono fatti così”, io lo accetto e agisco secondo i vostri desideri. È così che giudicherete il vostro ego: dal fatto che questo (essere corretti, ndt) vi piaccia o no.

Questo è soltanto il vostro signor ego.

In realtà, è meglio che ci sia anche un’altra persona insieme a voi per contrastare il vostro ego.

Se qualcuno vi dice: “Si dovrebbe fare così”, (rispondete:) “Oh, capisco, io ho fatto diversamente. Va bene. Vieni ad aiutarmi. Tirami fuori. Lavoraci sopra. Cerca di aiutarmi. Io sono orribile”. È questo il modo; se farete così, potete vincere questo ego.

Invece (secondo voi) l’altro dovrebbe dire: “Tu sei bravissimo, bene, fai quello che ti pare”; allora siete felici. (Ma) questa persona non è tanto a posto e nemmeno voi lo siete.

Voi infatti dovete salvare la gente. Se, ad esempio, vi rendete conto di essere in una crisi, di trovarvi in una emergenza in cui le persone stanno annegando e alcuni tentano di salvarle - anche questi ultimi si trovano metà dentro e metà fuori dall’acqua, (però) cercano di salvarvi - se in quel frangente vi dicono: “Prendi la mia mano” e voi ci rimanete male, non siete saggi.

Ora, in Sahaja Yoga non esistono leader in quanto tali. Intendo dire che nessuno è nominato leader. Chiunque cerchi di farlo, va giù.

Però esiste una leadership innata, interiore, e una persona così è estremamente umile, gradevole, magnetica; ed anche autorevole, deve esercitare l’autorità.

E in quel momento non si dovrebbe rimanere male, perché se dice: “Vai a rubare, oppure vai ad unirti a qualche assurda organizzazione”, allora naturalmente sbaglia; ma se dice che in Sahaja Yoga dovete crescere, anche se lo dice in modo autoritario, insomma, è un’ottima cosa, direi.

Se qualcuno nel vostro vicinato sta sempre a criticare, in un certo senso è una benedizione, poiché se qualcuno critica sta cercando di perfezionarci.

Insomma, dovremmo accettarlo, non rimanerci male. Supponiamo che qualcuno dica qualcosa su di voi: se non è vero, che motivo c’è di rimanerci male? Se dice bugie sul vostro conto, non c’è niente da temere. (Ma) se dice la verità allora dovete essergli riconoscenti, anche se a volte la verità può essere molto spiacevole. Potrebbe essere molto, molto spiacevole, ma è un bene.

In marathi esiste un detto (parole in marathi): “Tenete la casa di chi è un… nindak[3]… una malalingua, di chi sparla di voi, vicino alla vostra, accanto alla vostra” (risate).

In questo modo conoscerete i vostri difetti, sapete, e vi correggerete. Questo è l’atteggiamento saggio, poiché voi non siete in grado di correggervi da soli. Quindi abbiate uno specchio mediante il quale correggervi. Insomma, dovreste ringraziare chi vi critica. Vedete, se lusingandovi vi distruggerà completamente, a che serve?

Questo è ciò che fanno i (falsi) guru. Tutti loro vi lusingano e vi distruggono e, alla fine, scoprite di essere stati tutti ingannati.

Quindi, (sarà meglio, ndt) se accetterete la situazione dicendo: “Bene, se questa è la verità, è molto, molto meglio per il mio ego. E, se non è la verità, cosa c’è di così importante?”.

Questo atteggiamento è di grandissimo aiuto in Sahaja Yoga; è un atteggiamento molto saggio nei confronti di se stessi e vi sorprenderà che, crescendo con questa attitudine, non rimarrete feriti facilmente da ciò che vi dice la gente.

Non ne sarete preoccupati. Sapete quanto la gente mi critichi dicendo cose di ogni genere, discutendo con me, ma a me non interessa, poiché so che è stupida. Cosa importa? È gente stupida, che importa? Anche se mi lodano, che importanza ha? Dopotutto, qualsiasi complimento mi facciano, è la mia natura, niente di così grandioso. Vedete, non fa differenza. Io mi limito ad osservare i miei chakra al lavoro. Non me ne preoccupo. Lo stesso accadrà a voi: non ve ne preoccuperete, ma ciò vi aiuterà ad alleggerirvi, vi aiuterà a scaricarvi.

E, riguardo all’infelicità, dovremmo prepararci così: “Niente può rendermi infelice. Che cosa può rendermi triste se sono un’anima realizzata?”. Dite così, d’accordo?

Se volete sposare qualcuno – prendete un esempio concreto – e scoprite che la persona si è comportata male o ha dato in escandescenze: e allora? “Io esisto. So che il mio valore è in me stesso”. Quindi il vostro valore, la vostra autostima dovrebbe essere tale che niente dovrebbe rendervi infelici. È tutta una commedia in atto.

È tutta una commedia, ma queste cose devono essere accettate dalla vostra grande intelligenza, poiché ciò che trovo qui è la difficoltà con la mente occidentale che ha un quoziente intellettivo esagerato, vedete, esageratamente sviluppato. È una superficie talmente lucida che niente rimane, niente.

La prima semplice cosa, ossia che siete anime realizzate, in qualche modo dovrebbe consolidarsi lì, nella vostra intelligenza: “Ora sei un’anima realizzata”. Credere tutti nel cuore, e non nel cervello, che siete anime realizzate, è la prima cosa che dovete dire alla vostra intelligenza.

E inoltre dovete dire alla vostra intelligenza: “Niente può rendermi infelice e niente può ingannarmi”. Se questi tre punti si consolideranno nella vostra intelligenza, sapete, io mi occuperò del resto. Voi semplicemente fissate questi tre punti nella vostra intelligenza. Allora vi stupirete. Diventerete molto amorevoli, estremamente premurosi con gli altri.

Funzionerà tutto automaticamente perché, sapete, quando la vostra intelligenza è così, niente… vi preoccupate sempre degli altri: o temete gli altri o siete aggressivi con loro. Non potete avere un rapporto diretto, sapete. È così che accade. Se riusciste a comprendere questi tre punti con chiarezza…

[Qualcuno dice qualcosa]

Shri Mataji: Lei dice che nessuno lo fa, è questo il problema. È assolutamente pratica (Shri Mataji ride), molto pratica, sapete. Proprio ora, in macchina, diceva: “Tutti fanno qualcos’altro ma non fanno la cosa più importante”. Ad esempio ha detto: “Ci si sposa, e dobbiamo sposarci e gioire della propria moglie o marito e dei figli. Ma si farà tutto tranne quello” (Shri Mataji ride). È così, sapete, nessuno lo fa.

È qualcosa di assolutamente pratico, sapete. Se lo fate… (limitarsi ad) ascoltare Mataji non è ciò che voglio facciate. Ma metterlo in pratica, dicendo alla propria intelligenza, al vostro quoziente intellettivo: “Signora intelligenza, adesso per favore ascolta. Questo è ciò che mi è accaduto e questo è ciò che sono. Io sono un’anima realizzata e niente dovrebbe lusingarmi e niente dovrebbe rendermi infelice. Ecco tutto. Nessuno può ferirmi”. Diversamente fate: “Oooh, oooh”, così (risate).

Va in due direzioni, mai dritto, laddove siete semplicemente compassione e amore e contate assolutamente, completamente su voi stessi.

E per di più avete me con voi! Pensate a quei saggi che non avevano nessuno che li guidasse, nessuno a cui parlare, nessuno a cui rivolgersi.

Io sto spezzando tutti i vostri granthi (nodi del corpo sottile, ndt) e tutto il resto. Voi non dovete fare nulla, ma l’unica cosa è non crearvi voi dei granthi, di non crearvi da soli dei nodi. Se non li create, le cose funzioneranno.

Questa è una preparazione molto semplice. Così io non devo dirvi: “Amate i vostri fratelli e sorelle” e altro. È il contrario. Dite invece semplicemente alla vostra intelligenza: “Questa è l’illuminazione dell’intelligenza”. Se nasce in voi quella intelligenza, è saggezza. Per cui: “Tutti ridono di me, tutti si prendono gioco di me o tutti cercano di dominarmi”, tutte queste paure, o questa aggressività, tutto ciò sparirà in un batter d’occhio.

Infatti ora voi siete fiori, siete fragranti e la fragranza si diffonde; e molte api si avvicineranno a voi. Questo è ciò che siete.

Questo è l’inizio. Continuate a ripetervi questo. Se ci riuscirete, se riuscirete a portare la vostra intelligenza a questo livello, non troppo elevato né troppo basso ma al centro, tutto può essere risolto in un attimo. Mentre adesso io vivo insieme a voi, affrontando in profondità le vostre Kundalini, tutto questo, ho scoperto proprio questo punto: che voi non vi rivolgete in questi termini alla vostra intelligenza.

In quel modo inizierete ad abbandonare ogni fanatismo, tutte le paure, superstizioni e ogni assurdità, poiché niente può danneggiarvi. Nessuna stella può danneggiarvi, né la vostra scienza può danneggiarvi, o l’ora della vostra nascita, niente può farvi del male ormai. Voi siete oltre.

Così l’astrologia scompare (risate, Shri Mataji ride), gli oroscopi scompaiono. Ogni altra cosa… che cos’altro avevate? Ad esempio, questo… eh?

Yogi, yogini: Karma.

Shri Mataji: I karma, i karma si esauriscono.

Yogini: Chiromanzia.

Shri Mataji: La chiromanzia scompare.

Yogi: Bioritmo (risate).

Shri Mataji: Il bioritmo svanisce. Il bioritmo è finito. Tutto questo. Insomma, voi ormai siete oltre tutte, tutte queste cose.

Poi c’è l’altro aspetto: tutte le storie d’amore finiscono, tutte le paure collegate alle relazioni amorose svaniscono, tutte queste assurdità scompaiono. È soltanto amore.

Ora, chiunque avrete, lo amerete e quella persona vi amerà. Se non gli importa di voi o non vi ama, non ha importanza; finché siete voi ad amare, va bene. Ogni aspettativa scompare, tutte le aspettative… (si esauriscono, ndt). [Interruzione nella registrazione] La gioia è unica, assoluta.

Quando si è in gioia, si è in uno stato nel quale non vi sono oscillazioni: si è semplicemente lì. Quindi liberatevi di entrambi questi due sentimenti: “Adesso sono molto felice” (felicità e infelicità, ndt). (Dovete invece dire:) “Adesso sono in gioia, sono stabilizzato nella gioia ed è questo che devo far crescere in me: non le mie vecchie situazioni”. Quella roba è morta, finita.

Quando gli alberi lasciano cadere le foglie, non ci si aspetta che esse risalgano e si riattacchino agli alberi. (Risate)

Allo stesso modo, qualsiasi cosa sia sparita e finita ormai non esiste più.

Ora facciamo crescere il nuovo che arriva in noi, ed è questo che adesso va nutrito: è la gioia, quella dignitosa maestà, quella bellezza dentro di noi. Allora non vi turbate, non vi preoccupate di ciò che gli altri hanno da dire su di voi. Accadrà, accadrà, se lo imporrete alla vostra intelligenza; e la gente lo vedrà in voi, perché non fate niente di strano, non fate niente di sbagliato.

Piacerete alla gente. Anche chi non è realizzato vedrà quella dignità in voi, quanto siete dignitosi, poiché avete la vostra comprensione di voi stessi. È una cosa molto semplice ma, come ha detto lei, non lo fa nessuno.

Ditelo alla vostra intelligenza. Anche ora trovo che alcuni hanno quella gioia che stilla in loro. Ma dovete crescere in essa, dovete entrare in essa, abbandonando tutto ciò che è insensato. Diversamente esploderete in un attimo, e ci vorrà poco o niente.

Qualsiasi errore si faccia, è finito, passato. Occorre eliminarlo perché ormai è morto. Perché dunque preoccuparsene?

Bisogna solo smettere.

Infatti, se vi dico qualcosa, diciamo, in tono duro, non rimarrà. (Ma) anche se lo dico con delicatezza non funzionerà, perché, come vi ho detto, c’è una superficie levigata. Togliete questa levigatura, e che cos’è la levigatura?

Questa levigatura è composta di tutte le sovrastrutture delle norme, delle norme della vita.

Questo perché pensavate che, stando in questa condizione (basandosi cioè sulle convenzioni, i condizionamenti, le sovrastrutture, ndt), sareste stati felici.

Ecco perché lo fate, perché pensavate…  così facendo subentrano la paura e i problemi di lato sinistro. Se invece purificate tutti questi concetti della mente con la vostra luce, con la vostra saggezza, sarete sbalorditi. Questa cosa vi resterà completamente attaccata, questa saggezza si radicherà in voi.

Dimenticate queste vecchie assurdità. Avete già risolto da soli molte cose, sapete che tante cose precedenti erano senza senso. Ma si dovrebbe realizzare l’individuazione di tutte queste idee. Dovrebbe essere realizzata; questo è il punto. Sapete che sono tutte assurdità, ma va realizzato.

Questa è la preparazione. Vedete, voi avete la luce, ormai avete l’impulso. Vi muovete in esso ma la luce non c’è, balena, talvolta cade in un modo, in un altro. Se riuscite a fissare correttamente la vostra luce, semplicemente rendendovi conto che tutte le norme precedenti erano dovute a ignoranza, e che noi, adesso, dobbiamo avere le nostre regole, su che cosa è un sahaja yogi…

E, riguardo a queste regole, vi dirò in che modo queste norme subentreranno in voi. Ad esempio la fede, la totale dipendenza dalla spiritualità, la totale dipendenza dalle vostre vibrazioni; dobbiamo accettare tutte queste norme della nuova esistenza. Ma devono essere realizzate, intendo dire che devono essere portate a compimento, sapete. Non essere soltanto comprese in un discorso.

Stasera ve ne parlerò e domani vi parlerò del vero divenire. Va bene?

Grazie.

Che Dio vi benedica.

Continuate a ripetere: adesso siete pronti ad aprirvi?

Gli yogi: Sì.

Shri Mataji: Voi non volete assumere le vostre posizioni. È questo il problema. Meglio? È questo ciò che dico, vedete … Quando uscite dite semplicemente: “Non può accadere niente di male. Nessun bhut può afferrarmi. (Ma) io posso catturare i bhut”. Questa è la verità.

Yogi: Il pranzo. Il pranzo è servito.

Shri Mataji: Come?

Yogi: Il pranzo è servito.

Yogini: C’è il Suo pranzo, Madre. Vuole pranzare con lui?

Shri Mataji: Oppure?

(Commenti non udibili dei sahaja yogi)

Shri Mataji: No, no, che sia stato gentile o no (parlano di qualcuno ma non si capisce a chi si riferiscano, ndt), pranzerò con voi.

[Fine della registrazione audio]

[1] Disciplina, pratica, esercizio.

[2] Libro contenente informazioni circa le persone più ricche e famose al mondo.

[3] Lett. Diffamatore, calunniatore.

