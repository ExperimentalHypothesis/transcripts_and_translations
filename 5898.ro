Shri Guru Puja, 02.12.1979- Londra, Anglia
 

Cu o lună în urmă i-am spus lui Rustom că ar trebui să pregătiți o Puja duminica asta. Este o zi cu lună plină și M-a întrebat ce Puja ar trebui să fie: o Guru Puja, o Puja pentru Shri Mahalakshmi sau o Puja pentru Shri Ganesha? I-am spus că va fi o Guru Puja. M-a întrebat mai târziu, mult mai târziu - când plecam spre India - dacă n-ar fi bine să avem și Puja de Crăciun aici.

Astăzi este o zi foarte importantă, deoarece în această zi, cu mult timp în urmă, când Iisus era doar un copil, a citit din Scripturi și a declarat mulțimilor că El era Mesia - încarnare a Mântuitorului. Oamenii în acele timpuri credeau în venirea Mântuitorului. În această zi, cu mult timp în urmă, într-o zi de duminică, El a declarat că era Mântuitorul. De aceea astăzi este duminica de Advent. Iisus a avut o viață foarte, foarte scurtă, așa că a trebuit să anunțe foarte tânăr fiind, că este o încarnare divină. Ei bine, e absolut remarcabil de observat că înainte de El nicio încarnare nu a declarat public că este o încarnare.

Rama, desigur, a uitat că era o încarnare divină. Într-un fel, El însuși și-a indus această uitare, s-a învăluit în propria maya (iluzie) pentru a deveni o ființă umană completă - Maryada Purushottama (ființă umană perfectă) - iar Shri Krishna însuși și-a revelat natura divină unei singure persoane, Arjuna, înainte de a începe războiul. Avraam nu a spus niciodată că este o încarnare divină, deși era încarnarea Maestrului Primordial. Nici Dattatreya nu a spus niciodată că este încarnarea Maestrului Primordial. Cu toate aceste trei forțe acționând prin intermediul inocenței, El a venit pe pământ pentru a ghida. Moise nu a spus-o nici El niciodată... deși cu toții erau conștienți de măreția Lui. El a supus natura dar cu toate acestea nu a declarat niciodată că este o încarnare.

Pe timpul lui Christos, era necesar să o spui, altfel oamenii nu ar fi înțeles. Dacă L-ar fi recunoscut atunci pe Christos, nu ar fi fost nicio problemă. Dar ființele umane trebuiau totuși să evolueze mai departe. Cineva trebuia să traverseze Agnya chakra către Virata, să treacă prin această poartă, De aceea a venit Iisus pe pământ.

Este surprinzător că în acest copac al vieții, în care rădăcinile dau naștere vlăstarelor, vlăstarele dau naștere ramurilor, ramurile dau naștere frunzelor, iar florile înfloresc și ele pe același copac, cei care cunosc rădăcinile nu vor să cunoască vlăstarele, iar cei care cunosc vlăstarele nu vor să recunoască florile. Este tipic naturii umane.

Nu v-am vorbit niciodată despre Mine însămi, pentru că am simțit că ființele umane au atins acum o altă dimensiune a egoului, mai mare chiar decât pe vremea lui Christos. Puteți da vina pe orice, pe revoluția industrială, că v-ați îndepărtat de natură, sau puteți da vina pe orice altceva, însă ființele umane au pierdut contactul cu realitatea. S-au identificat cu artificialitatea și le este imposibil să accepte o realitate atât de măreață. De aceea nu am spus niciun cuvânt despre Mine, până când desigur, niște sfinți au vorbit despre Mine și de asemenea câțiva oameni posedați. De asemenea oamenii au început să se întrebe, cum de are loc cel mai dificil lucru - trezirea energiei Kundalini - în prezența lui Shri Mataji, și încă cu o asemenea viteză.

A existat un templu în India despre care nimeni nu știa, dar s-a descoperit că navele care se apropiau de o anumită zonă erau împinse către mal și era dificil să fie aduse înapoi în larg. Era nevoie de o forță dublă pentru a contracara acea putere de atracție, fără să se înțeleagă cauza. Oamenii nu știau că exista ceva acolo care acționa și credeau că era ceva ce avea legătură cu adâncimea mării în acel loc. Dar se întâmpla în mod constant, cu multe nave, așa că au dorit să afle ce se întâmpla cu acele nave, de ce începeau dintr-odată să fie atrase către mal. Au încercat să afle acest lucru. Și mergând adânc în junglă au descoperit un templu mare, iar în vârful lui un magnet imens. Deci, prin raționament, oamenii au ajuns la concluzia că Shri Mataji trebuie să fie o persoană de excepție, deoarece nicăieri în Scripturi nu este scris că o asemenea încarnare va veni pe pământ, a cărei simplă privire, chiar și gând, poate ridica energia Kundalini.

Mulți sfinți, care locuiesc în jungle, departe de lumea dezlănțuită în Himalaya, știu totul, pentru că nivelul lor de conștiință a ajuns în punctul în care înțeleg toate aceste lucruri. Ei înțeleg mult mai mult decât voi, pentru că voi încă sunteți copii, nou-născuți. Ei sunt adulți.

Însă astăzi este ziua în care declar că Eu sunt cea care trebuie să salveze umanitatea, în care declar că Eu sunt Adi Shakti, Mama tuturor Mamelor, Mama Primordială, Shakti, Dorința lui Dumnezeu, care S-a încarnat pe acest pământ, pentru a-și împlini propria semnificație, pentru a împlini semnificația acestei creații, a ființelor umane și sunt sigură că prin iubirea, răbdarea și puterile Mele, voi împlini toate acestea.

Eu am fost cea care s-a încarnat din nou și din nou, dar acum am venit pe pământ în forma Mea completă, cu toate puterile Mele, nu numai pentru salvarea ființelor umane, nu doar pentru emanciparea lor, ci și pentru a le oferi Împărăția Cerurilor, bucuria și binecuvântările pe care Tatăl ceresc dorește să le reverse asupra lor.

Aceste dezvăluiri trebuie să fie păstrate deocamdată doar între Sahaja Yoghini. Iar astăzi este ziua în care sărbătorim Guru Puja - nu Puja Mea, ci Puja voastră ca guru. Vă învestesc pe toți cu calitatea de guru, iar astăzi vă voi spune ce daruri am revărsat asupra voastră și ce mari puteri aveți deja în interiorul vostru.

Printre voi sunt oameni care încă nu au fost capabili să Mă recunoască. Anunțul Meu va lucra în interiorul lor pentru această recunoaștere. Fără recunoaștere nu puteți vedea jocul, fără a vedea jocul nu puteți avea încredere în voi înșivă, fără încredere în voi înșivă nu puteți deveni guru, fără a deveni guru nu-i puteți ajuta pe ceilalți și fără să-i ajutați pe ceilalți nu veți fi în niciun caz fericiți.

Deci să rupi un lanț este foarte ușor dar este greu sā construiești un lanț, verigă cu verigă, și asta este ceea ce trebuie voi să faceți. Asta e ce v-ați dorit cu toții să deveniți, așa că fiți încrezători și fiți plini de bucurie, fiți fericiți, căci toate puterile Mele vă vor proteja, iubirea Mea vă va hrăni, iar natura Mea vă va umple de pace și bucurie.

Dumnezeu să vă binecuvânteze.

H. H. Shri Mataji Nirmala Devi