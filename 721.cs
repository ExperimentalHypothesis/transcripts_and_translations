Velikonoční púdža: Musíte odpustit, 23/03/2008, (nekontrolováno), Nagpur, Indie

Dokázalo vás na púdžu přijet tolik. Netuším, jak se vám podařilo přijet. Ale dnešek je pro nás všechny velmi důležitý, vždyť vy víte, jak Kristus zemřel. Byl ukřižován. Byl přibit na kříž a zavrhli Ho. Ale krásně se vyjádřil o vás, lidech, požádal Boha o odpuštění. My se z Jeho života musíme naučit způsobu, jakým dokázal všem odpustit. I my musíme lidem odpustit. Lidé se domnívají, že odpustit je velmi obtížné. Když jsou rozzlobeni, tak jsou rozzlobeni a nedokážou odpustit. Pak už ale nejste sahadžajogíni. Sahadžajogín musí odpouštět. To je velmi důležité, protože odpuštění je síla, kterou vám udělil Kristus. Lidské bytosti dělají chyby. Je to součást jejich života. V daný okamžik tedy, jako sahadžajogíni, musíte mít vždy na paměti, že musíte odpouštět. To je mnohem důležitější, než se rozzlobit. Odpustit lidem, že podle vás, nebo podle Boha, dělají něco špatně. Musíte odpustit. A budete překvapeni, že odpuštění je tak ohromná kvalita, která přináší uspokojení. Když umíte lidem odpouštět, stanete se nesmírně čistými, protože ta špína, ta zloba, usazená uvnitř nás, zmizí. Odpuštění je tedy největším požehnáním, kterého se lidem dostalo. Dokonce i Kristus řekl to samé: „Odpusť jim, protože nevědí, co činí.“ Takže když toto prohlásil Kristus, tak co potom vy? Jsme obyčejní lidé a kvůli našim chybám se na nás mohou jiní zlobit a být kvůli vám rozrušeni. Ale pro vás je nejlepší odpustit. Odpusťte všechno, co se stalo, i když se to stát nemělo. Největší Kristovou kvalitou je, že uměl odpouštět. Odpustil lidem, kteří se dopustili hrozných chyb. Neustále jim odpouštěl, protože je miloval. Taktéž i my bychom měli odpouštět. Dnes je k tomu speciální příležitost, zvláštní den odpuštění. Proto jsem žádala, i když jste si mysleli, že je už dost pozdě, abychom se setkali. Nechtěla jsem totiž promeškat tento čas. Odpuštění přichází od lidí, kteří jsou velkorysí, kteří jsou dobrosrdeční. Vy, každý dělá chyby. I my se tedy můžeme dopustit chyby. To také znamená, že máme právo odpustit a že máme srdce odpustit. Pokud ho nemáte, pak nejste sahadžajogíni. Musíme se naučit odpouštět bez jakýchkoli výhrad. Dnes je velice významný den, protože Kristus právě tohle udělal. Byl jedním z nejmocnějších Božstev, nebo můžeme říct Bohů. Ten nejmocnější. Mohl udělat cokoli. Mohl je všechny potrestat za jejich špatnosti. Co ale řekl? Řekl: „Odpouštím.“ A požádal i Boha, aby odpustil. Ať už jsou tedy vaše síly jakékoli, ať už jste v životě dosáhli čehokoli, ať už zastáváte jakoukoli pozici, musíte se naučit odpouštět. Jinak jste se Kristu nijak nepřiblížili. Musíte se naučit odpouštět. Umět odpouštět je nesmírná kvalita. Neustále odpouštět. Proto jsem se tedy dnes s vámi všemi chtěla sejít. Povedlo se, že? Chtěla jsem se s vámi sejít a říct vám, že dnes je den odpuštění. To neznamená, že se máte posadit a přemýšlet o tom, kolika lidem musíte odpustit. To by bylo absurdní. Ale o něčem, co vám užírá mysl, o čem si myslíte, že vás sužuje, nebo to, co vám způsobilo problémy... jen si u toho vzpomeňte na to, že ani netušíte, kolik máte vlastně sil. Vy ale neodpustíte, přestože máte všechny tyto síly? Největší silou, kterou máte, je síla odpuštění. A dnes je den odpuštění. Odpuštění lidem, o kterých se domníváte, že vám ublížili, nebo se k vám nechovali hezky. Prosím, zkuste si uvědomit, nakolik se stále hněváte. Jednoduše jim odpusťte. Tím je potrestáte. Když jim ze srdce odpustíte, tím je potrestáte. Vrátíte jim, co si přáli, co si zaslouží. Odpustit tedy není nijak obtížné, ale lidé mají za to, že odpustit je těžké, protože si o sobě chovají určité vysoké mínění. A pak si myslí, jak by oni mohli odpustit. Nevím, co vás rozrušuje. Dokáže vás rozrušit cokoli. Jste přece realizované duše, získali jste druhé narození a jste výjimeční lidé, měli byste tedy mít výjimečné kvality. A mimořádnou kvalitou je odpouštět. Odpouštět. Nepřipomínejte si stále věci, kvůli kterým byste se měli zlobit nebo být rozrušeni. Jen mějte na paměti, co je potřeba odpustit. Jednoduše odpusťte. Proč? Je to praktická věc. Ta nejpraktičtější. Když mne například někdo uhodí, dobrá. Když mě uhodí, co bych měla dělat? Měla bych ho také uhodit? Měla bych se ho zeptat: „Proč jsi mě uhodil?“ Ne. Nebo bych si měla myslet, že je to hlupák, když něco takového udělal? Ani to nepomůže. Naopak, když byste dokázali odpustit... Odpusťte člověku, který udělal něco špatného. Pro vás je velmi důležité, abyste odpustili. Pak vás to nijak nezasáhne. Jakmile odpustíte, už to nijak nezasáhne vás, vaši dobrotu, vaši spravedlnost. Ale vidím, že pro lidské bytosti je obtížné odpustit. Většinou. Většinou. Vy jste ale všichni realizované duše, nejste jen lidské bytosti. Proto vás žádám, abyste pamatovali na to, že máte sílu odpustit, odpustit každému, kdo vám ubližuje, kdo vás trápí, kdo vám dělá problémy. Kam až může zajít? Mějte neustále na paměti jen odpuštění a překvapí vás, že se změní. On se změní. A vy budete mít také ze sebe radost. Pro lidi je tohle těžké pochopit. Jen to ale zkuste. Vyzkoušejte to, co říkám. Když vám někdo ublíží, tak mu odpusťte a sledujte, co se bude dít. Co se odehraje v tom člověku, ale i ve vás. Co se stane? Když ale chcete nést břímě hněvu a hlouposti, nebo čehokoli, tak se zbytečně přetěžujete nesmyslnostmi. Neměli bychom mrhat svou energií rozjímáním nad tím, co je špatně, co vám kdo udělal a co jste mu měli udělat vy. To bychom neměli dělat. Prostě ho nechte být. Vy jen odpusťte, řekněte si: „Odpouštím.“ Podívejte se na Krista. Taková mocná osobnost. Takový mocný Bůh! A když byl ukřižován, tak pro ně žádal o odpuštění. Proč to udělal? Protože v tom je ta síla. Říct: „Odpouštím“, je velmi mocné. Tím svou sílu neztrácíte. Ba právě naopak, vaše síla vzroste. Vaše osobnost vzroste. Jen odpusťte. Tak je to jednoduché. Říct: „Odpouštím.“ Jen takto. Tak to dělám já, protože lidé mají svoje vrtochy a dělají, co se jim zlíbí, ale já se na ně kvůli tomu nezlobím. Ani mě to nijak nerozrušuje, ani mě to neznepokojuje. Prostě řeknu: „Odpouštím.“ To je celé. Překvapilo by vás, jak mi to vnitřně pomáhá, je to skutečně užitečné. Je to tak ohromná kvalita, a té náleží tento den. Kristus na kříži řekl: „Ó Bože, odpusť jim, protože oni nevědí, co činí.“ Řekl to na kříži, když umíral. I my se musíme naučit odpouštět. Odpouštíme kvůli sobě, ne kvůli ostatním. Pomáhá to nám. Když odpustíme, tak to velmi pomůže našemu nitru. Toto je poselství nejen pro dnešní den, ale provždy. Provždy. Vždy, když se na někoho rozzlobíte, jen řekněte: „Odpouštím mu.“ Když vás někdo zraňuje, trápí vás, dělá vám problémy, jak to vyřešíte? Jen odpusťte. Odpusťte. To je jediný způsob. Dnešek je pro nás velmi důležitý. A já jsem velmi šťastná, že jsme na tak krásném místě a mohu k vám promluvit. Děkuji vám.