15 septembrie 1992
Public Program
Los Angeles Ashram, Los Angeles (United States)
1992-0915 Persian Public Program, Ashram, Los Angeles

Sunt foarte fericită să vă văd pe toți aici. Am fost în Iran în anul 1971. Cineva ar trebui să traducă. Sau înțelegeți cu toții engleza? Și am fost surprinsă că oamenii în Iran erau atât de pregătiți să-și primească Realizarea. Și pe atunci aveaţi un rege acolo... Am avut un program într-o sală și mulți și-au primit Realizarea. După aceea au intervenit toate aceste probleme în Iran și nu am putut păstra deloc legătura cu ei; dar trebuie să fie pe undeva toți cei care și-au primit Realizarea atunci. De asemenea, unii s-au vindecat prin Sahaja Yoga.

A venit timpul acum să vă primiți Realizarea. Toate aceste probleme ale fundamentalismului, care nu numai că v-au chinuit - fundamentalismul există pretutindeni, în întreaga lume - există creștini fundamentaliști, evrei fundamentaliști, care fac tot felul de lucruri. Ați văzut câți musulmani au fost uciși în Iugoslavia, iar acum musulmanii ucid de asemenea. Aceste lucruri se petrec între diverse zone. Nimeni nu are de ce să ucidă o altă persoană, și totuși se întâmplă. Motivul este că le-a intrat în cap că sunt perfecți, că au totul. Este cel mai rău lucru care s-a întâmplat în numele lui Dumnezeu. Dumnezeu nu ar putea niciodată să le dea religia unor oameni și altora nu. Toți marii sfinți, prooroci, profeți și încarnări s-au născut pe același copac al vieții. Numai că oamenii rup aceste flori și se luptă apoi cu aceste flori moarte. Toți sunt amenințați de acest pericol, toți. Shiiții din Irak sunt în pericol; sunt pur și simplu vânați de Saddam Hussein, fără niciun motiv. Curzii sunt și ei în pericol. Este imposibil să înțelegi cum de nu văd ce lucruri oribile comit în numele lui Dumnezeu. Deci trezirea energiei Kundalini este necesară. Până când nu își primesc Realizarea, nu vor înțelege nimic.

Un Sahaja Yoghin musulman și soția sa de naționalitate franceză au scris o carte foarte frumoasă în care explică foarte clar Coranul. Am avut aproximativ 62 de persoane din diferite țări, cum ar fi Algeria, țările din jurul Mării Mediterane, țări din Africa, spre exemplu Senegal, țări foste comuniste care se tem că pierzându-și încrederea în comunism, oamenii ar putea cădea pradă fundamentalismului. Sunt foarte îngrijorați cu privire la acest aspect. Așa că vin cu toții în India pentru aproximativ cinci zile pentru a căpăta o înțelegere adecvată cu privire la Sahaja Yoga. Sahaja Yoga este punctul culminant al tuturor religiilor. Așa cum a spus profetul Mahomed, trebuie să fiți un wali. El a vorbit despre Înviere, Kiyama - un capitol întreg se referă la asta - dar ei nu vor să vorbească despre Înviere.

Iar shariatul pe care ei îl respectă vine de fapt de la cei cinci îngeri, de la cele cinci cărți. Cea de a treia carte este cea a lui Ieremiah - în engleză îl numesc Jeremiah - unde Moise vorbește despre shariat, pentru că la întoarcerea de pe muntele Toor, a descoperit că oamenii decăzuseră cu totul, decăzuseră complet. Făceau tot felul de lucruri oribile. S-a speriat și a spus: „Cum aș putea să le spun despre cele Zece Porunci? Nu mă vor asculta niciodată. Au mers atât de departe, încât nu mai pot fi salvați”. Iar apoi, pentru că erau atât de decăzuți, a dat aceste legi ale shariatului. Au fost date pentru evrei, nu pentru musulmani. În acele timpuri nu existau musulmani. Dar musulmanii au preluat toți acești cinci îngeri în religia lor. Preluând toate acestea au început să utilizeze shariatul. Shariatul nu se regăsește în Coran. Mahomed Sahib nici nu avea cunoștință despre el, cred. Shariatul este menționat în cele cinci cărți ale Vechiului Testament și a fost preluat atât de mult de musulmani pentru că celelalte religii sunt mult mai orientate către bani. Creștinismul este mult mai orientat către bani. Creștinii vor să facă bani în numele lui Dumnezeu, însă musulmanii s-au gândit că mai bine s-ar îndrepta spre putere. Așa că au orientat islamismul către putere.

Pentru a-l orienta către putere, au trebuit să oprime oamenii, să le spună: „Nu puteți face asta, asta nu este bine. Dacă faceți asta, vă tăiem gâtul sau vă tăiem mâinile.” Și aplică aceste pedepse fără îndoială. Am fost în Riad. În fiecare vineri sunt oameni îngropați de vii în nisipul fierbinte; numai capul le este lăsat afară. Și sunt mulți care se duc să-i vadă. Le face plăcere să-i privească. Atât de oribil. Oamenii aceia ard de-a dreptul în nisipul fierbinte, nu pot ieși; nu le poți vedea decât fețele, iar în cele din urmă mor. Cum ar putea fi Dumnezeu capabil de o asemenea cruzime? El este Rahmet, este Rahim (cel milostiv). Și vă spun că este chiar mai rău decât camera de gazare să vedeți pe cineva în fața voastră, murind în felul acesta. Musulmanii spun că nu beau și nu fumează, dar o fac, o fac în secret. Odată călătoream de la Riad la Londra și am adormit. Când am deschis ochii - la început toate femeile purtau burka, veniseră în burka, complet acoperite - când M-am trezit, am văzut în jur niște femei foarte la modă, foarte moderne. M-am gândit că poate am oprit undeva. Așa că am întrebat stewardesa: „Am oprit undeva?” „Nu”, mi-a răspuns, „este un zbor direct”. „Dar atunci de unde au apărut aceste doamne?” „Sunt aceleași”, Mi-a răspuns. Vedeți, la început purtau burka, iar acum erau toate machiate și lucruri de genul acesta. Este nefiresc.

Profetul Mahomed era un om foarte practic. N-ar fi spus niciodată ceva artificial. Este nefiresc. Desigur, Mahomed le-a cerut femeilor să se acopere, unul din motive fiind că locul unde trăiau era plin de praf. Chiar și bărbații își acoperă astfel capul. Este o regiune atât de plină de praf. Iar Mahomed a respectat foarte mult femeile. S-a gândit ca femeile să nu ajungă prostituate, așa că le-a spus bărbaților - pentru că erau foarte puțini la număr, mulți bărbați tineri muriseră, iar femeile erau numeroase - le-a spus: „Puteți avea chiar și cinci soții, dar căsătoriți-vă. Nu trăiți cu femei fără căsătorie, transformându-le în prostituate.” Pentru a marca importanța căsătoriei, s-a căsătorit El Însuși. Și i-a făcut și pe alții să se căsătorească. Dar nu este obligatoriu să vă căsătoriți. În acele circumstanțe - în sanscrită numim acest lucru samayachar, timpul potrivit - și potrivit acelui timp, oamenii au descoperit lucruri care trebuiau făcute în acel timp în mod particular.

Ei bine, spre exemplu, acum avem droguri. Pe atunci nu existau droguri. Nici chiar viciul fumatului nu exista pe vremea profetului Mahomed. Ştia despre alcool, de aceea a interzis alcoolul, dar viciul fumatului nu exista, deci musulmanii cred că dacă fumezi este în regulă, că este permis. Este un subterfugiu, doar un subterfugiu, știți asta. Apoi, referindu-ne la droguri, am fost surprinsă că în țările arabe se consumă droguri. Tinerii se droghează destul de mult. Chiar și femeile se droghează acolo. Este surprinzător. Motivul este că în Coran nu este scris nimic împotriva drogurilor. Coranul însuși, știți că nu a fost scris pe timpul profetului Mahomed. Un mare învățat a scris despre asta, că Mahomed a avut aceste revelații și le-a spus celor de vârsta Lui, prieteni, persoane de încredere, să scrie aceste lucruri. Dar ei nu au putut să scrie nimic. Așa că au ținut minte totul. Timp de 40 de ani nu au scris nimic. Apoi, îmbătrânind, le-au cerut copiilor lor să învețe să scrie, și le-au transmis spusele lui Mahomed. Deci totul a pornit de la Mahomed, fiind transmis apoi câtorva persoane și apoi copiilor acestora.

Vă imaginați că autenticitatea Coranului ar putea fi pusă la îndoială într-o oarecare măsură, pentru că sunt unele lucruri care ar fi putut fi modificate. Cea mai mare greșeală comisă, a fost faptul că s-a scris că profetul Mahomed ar fi spus că este ultimul profet. Nu a spus niciodată asta. Dacă ar fi spus asta, de ce ar fi vorbit despre Kiyama? De ce ar fi vorbit despre viitor? Dacă era într-adevăr ultimul, ar fi dus la împlinire Kiyama. De ce a lăsat-o atunci neîmplinită? Asta arată că niciodată n-a spus asta. Dar dincolo de toate astea, se spune că El a fost „pecetea”. Înseamnă și sigiliu. Chiar și în limba arabă înseamnă sigiliu. Deci El este una din peceți. La fel cum în Scripturile indiene avem Maestrul Primordial. Apoi acest Maestru se încarnează, așa cum în Iran l-ați avut pe Zoroastru. Din punct de vedere al Sahaja Yoga, Zoroastru a fost unul și același cu Mahomed. Cinci asemeni lui Zoroastru au venit să predice despre Dumnezeu și religie. Aceștia au fugit din Iran și sunt acum în India, iar noi îi numim iranieni. Au fugit. S-a întâmplat în Persepolis, lângă Shiraz, unde era capitala în acele vremuri.

Totul s-a sfârșit iar apoi n-au vrut să mai spună că profetul Mahomed a fost una din încarnările Maestrului Primordial. N-au mai spus asta. Au spus că El a fost ultimul. Acum trebuie să înțelegem în mod logic că dacă El ar fi fost într-adevăr ultimul de ce ar fi vorbit despre Înviere, despre viitor? De asemenea, a arătat un respect extraordinar pentru Iisus și Mama Sa. Nici măcar în Biblie nu există respect pentru Mama lui Iisus. în Biblie este numită „femeie”. Dar El a spus că nimeni nu ar trebui să îndrăznească să spună nimic împotriva Ei, pentru că El știa cine era. Multe lucruri nu au putut fi explicate în acele timpuri. De asemenea știți că se purtau războaie tot timpul și erau triburi care îi atacau. El trebuia să meargă dintr-un loc în altul și mulți mureau. Foarte mulți oameni au murit, atât de mulți au murit în aceste războaie și în aceste mari invazii ale altor popoare. Chiar și pe profetul Mahomed L-au otrăvit. Oamenii au urmărit tot timpul să îi ia viața. Iar în timpul scurt care i s-a acordat a încercat să explice cât de mult posibil lucruri frumoase. Vreau să spun că „Islam” este unul dintre cele mai înalte lucruri la care vă puteți gândi. Dar musulmanii sunt foarte departe de Islam. Musulmanii sunt diametral opuși Islamului. La fel ca în orice altă religie.

Vă voi spune despre creștinism. După moartea lui Iisus, acest domn Pavel, care era executor roman sau birocrat, o persoană care lucra cu guvernul, s-a gândit că întreaga vină a morții lui Iisus va cădea asupra guvernului roman. Deci în primul rând a spus că Iisus a fost ucis de evrei, așa că ar trebui condamnați. Bieții evrei, au fost condamnați ani de-a rândul, și cum orice acțiune are și o reacțiune, pentru că au fost învinuiți, acum au devenit agresivi. Apoi Pavel s-a gândit că asta este o situație de care poate profita. Şi l-a întâlnit pe Petru, care a fost cel mai slab discipol al lui Christos. Iisus i-a spus că va cădea pradă lui Satan. A spus asta. Este scris în Biblie. Deci Petru a cedat în fața lui Pavel şi s-au unit pentru a reedita Biblia. În ciuda acestui fapt, există încă multe adevăruri rămase în Biblie, dar ei au reeditat-o, și au adăugat că Iisus ar fi spus că Petru va pune bazele unei biserici, iar El îi va da cheia. Este imposibil. Să spunem că avem atâția Sahaja Yoghini. Dintre ei, cel mai slab, bun de nimic, despre care spun că va fi posedat de Satan, credeți că va fi numit în fruntea tuturor? Imposibil. Așa a luat naștere această oribilă biserică romano-catolică.

Cu cât spun mai puțin despre romano-catolici, cu atât mai bine. În primul rând sunt foarte orientați către bani. Atât de multe lucruri șocante ies la iveală despre ei. Sunt persoane foarte licențioase; au abuzat de copii, preoții lor au făcut tot felul de lucruri, și însăși biserica lor a falsificat zece milioane de dolari. I-a falsificat și i-a distribuit prin propria lor bancă. De ce s-ar gândi o persoană divină să aibă o bancă? Ei au însă o bancă proprie. Vă puteți imagina? Iar în acea bancă utilizează bani falși. Iar acei bani falși sunt distribuiți. Locuind în Italia, am auzit recent atât de multe lucruri ieșind la iveală despre această biserică. Ultima știre a fost că Papa ar fi luat cinci sute de mii de lire sterline de la un om ca mită. Acel om a fost arestat. Iar el a declarat că Papa a luat mită de la el cu ceva timp în urmă. Iar acum se vorbește că Papa ar avea o amantă, că ar fi avut-o încă de când era în Varșovia, iar acum a adus-o aici. Iar această carte - există o carte „În numele lui Dumnezeu”, în care autorul, care este american, a evidențiat că Papa l-a ucis pe cel care a fost Papă anterior. A fost politician și de-a lungul timpului a trimis o mulțime de bombe și alte astfel de lucruri în Varșovia, în Polonia, și mulți oameni au fost uciși. De ce ar trebui ca o persoană divină să facă astfel de lucruri?

Asta arată că toți acești oameni, chiar și hindușii, sunt îngrozitori. Este teribil. Nu știu cum sunt hinduși, pentru că este scris în Gita că în inima oricui rezidă Spiritul. Atunci cum puteți avea sistem de caste? Și însăși cartea lui Shri Krishna, Gita, a fost scrisă de copilul ilegitim al unei simple pescărițe. Deci acest sistem de caste a fost creat mai târziu de așa-numiții brahmini, care nu L-au cunoscut niciodată pe Brahma. Apoi budiștii; sunt la fel de absurzi, teribil. Recent, Dalai Lama, care e un cerșetor, cerșește bani peste tot... Are atâtea riduri pe față încât nu i le poți număra. A spus, în mod surprinzător, că nu putem avea o religie universală pentru că suntem persoane diferite. Asta pentru că doresc să se lupte. Dacă ar exista o singură religie, cum ar mai putea să se lupte? Vor să se lupte și să ucidă. Vor pierde această mare putere de a-i ucide pe alții, odată ce religia va fi una și aceeași pentru toți. Deci Dalai Lama spune că nu crede într-o religie universală, pentru că suntem oameni diferiți.

Cum suntem diferiți? Spre exemplu, dacă vă tăiați la mână, veți vedea că aveți cu toții oase, trasee nervoase, artere, vene, totul este la fel la toți, fie că sunteți din Iran, India, Anglia sau America. Nu există nicio diferență, diferențele sunt doar la suprafață, absolut la suprafață. Care este diferența? Râdem la fel, plângem la fel. Nu plângem cu urechile, plângem doar cu ochii. Este la fel pentru toți. Care este diferența dintre noi? Părul ne crește la toți pe cap. Nu crește din nasul nostru sau ceva de genul acesta. Este un lucru amuzant să spuneți că „suntem diferiți”. Nu suntem diferiți. Este surprinzător că pot spune așa ceva despre Dumnezeu, că ne-a creat diferiți. Sigur, este o diferență în ceea ce privește culoarea pielii. Este ca și cum, presupunând că ați purta cu toții aceleași haine, ar fi atât de plictisitor. Dacă toată lumea ar arăta la fel ca într-un laborator, nu ar exista nicio expresie, nimic. Dacă ați avea același nas, ochi, nici nu ați putea să vă deosebiţi unii de alţii. Așa că varietatea a fost creată doar pentru a spori frumusețea. Este important să existe varietate. Întotdeauna transformăm într-un dezastru orice face Dumnezeu bun pentru noi. Este specialitatea ființelor umane. Orice creează Dumnezeu bun pentru noi transformăm cu ușurință într-un dezastru.

Deci acum este important să vă primiți cu toții Realizarea Sinelui. Trebuie să deveniți cu toții „wali”. Trebuie să fiți „wali”. Şi odată ce deveniți „wali”, veți fi surprinși, că îl veți cunoaște pe profetul Mahomed și Islamul mult mai bine, veți cunoaște toate religiile, realizând cât de integrate sunt. Atât de multe lucruri se întâmplă acum. Mâine vă voi spune totul, ce lucruri mărețe vor avea loc odată ce deveniți una cu Ruh, cu această Putere Atotpătrunzătoare. Ei toți au vorbit despre Ruh. Dar Islam nu este altceva decât Ruh, însă musulmanilor nici nu le pasă de asta. Unde este Ruh nu descoperă niciodată. Ei știu doar să ucidă sau astfel de lucruri. Este imposibil de înțeles toată această luptă - este mult prea mult. Continuă să se lupte. Sunt de fapt, aș spune, puțin naivi, așa că fundamentalismul lor nu are limite.

Și creștinii sunt la fel de fundamentaliști. Sunt extrem de fundamentaliști. În Anglia există o singură religie, această Biserică Anglicană. Celelalte religii nu sunt considerate religii. Biserica Anglicană e singura. Mari fundamentaliști, pe lângă Biserica Catolică. Ei bine, cât de departe merg de fapt? Sunt foarte liberali. În primul rând, unii dintre ei au spus că Iisus a fost homosexual. Vă puteți imagina ca cineva să spună așa ceva? În regulă. Așa că acum au căsătorii între homosexuali, și asta chiar în biserică. Asta este situația tuturor religiilor în ziua de azi, fac tot felul de lucruri stupide în numele lui Dumnezeu. Cum puteți avea asemenea căsătorii în biserică iar apoi să adoptați copii și lucruri de acest gen? Motivul este că nu vor decât bani. Deci dacă vă doriți să aveți bani, trebuie să faceți compromisuri. Este ca la alegeri unde contează voturile. Pentru a obține voturile trebuie să acceptați orice vi se spune. Nu există principii fundamentale, nu există sistem de valori fundamental. Orice spun oamenii, ei răspund: „Bine, vom face asta”. Așa a ajuns religia în ziua de azi. Și nu știu câte alte lucruri prostești vor mai face și câți oameni vor mai ucide în numele lui Dumnezeu. Cu toții gândesc că Dumnezeu le aparține. Fie că sunt creștini, hinduși sau musulmani pot comite orice crimă. Nu există nicio restricție.

Dar un Sahaja Yoghin nu poate. Un Sahaja Yoghin trebuie să practice ceea ce predică. Dacă nu o face, iese din Sahaja Yoga. Însă el o face. Nu trebuie să spun: „Acestea sunt Cele zece porunci”, nimic. Vă primiți lumina Spiritului și voi înșivă vă îngrijiți de voi, nu trebuie să îmi fac griji. Deveniți propriii maeștri, propriii profeți și aveți grijă de voi. Eu nu trebuie să mai fac nimic, atât de simplu este. Și nicăieri în aceste religii, nu există nicio esență a iubirii - care este Dumnezeu; în niciuna dintre ele. Sunt complet pline de pofte și lăcomie. Câteodată simt că ne conduc oameni care sunt mult mai răi decât noi, mult mai răi chiar și decât oamenii obișnuiți. Fac tot felul de lucruri lipsite de sens. În Riad, trebuie să faci de cinci ori namaz. Toți acești mutawahs stau la pândă. Închid magazinele de 5 ori. Ei bine, dacă o femeie este acolo și dacă nu-și acoperă complet capul, vor veni să o lovească. Chiar dacă nu ești musulman trebuie să-ți acoperi capul. Așa o nedreptate și o lipsă de libertate! În timp ce prințul și prințesa duc o viață oribilă cu adevărat. Iar șeicii, de asemenea, știți ce fel de oameni sunt. Nu au niciun drept să se numească islamici, niciun drept. Nu au niciun fel de caracter, nimic, oameni oribili.

Deci este necesar să înțelegem că ar trebui să ne îndreptăm acum către realitate, și să ne înălțăm către această realitate, pentru a ne putea bucura de viață. A venit timpul să vă bucurați. Destul cu lucrurile lipsite de sens. Acum putem să le punem capăt, să terminăm cu ele. Cred că doctorii v-au spus că problemele fizice, emoționale, mentale se pot rezolva foarte ușor prin Sahaja Yoga. Chiar și problemele materiale pot fi rezolvate. Sper că înțelegeți cu toții importanța personalității voastre, pentru că sunteți iranieni. Dacă vreți să vă salvați poporul, trebuie să faceți voi înșivă ceva în privința asta. Avem deja câțiva iranieni care sunt Sahaja Yoghini. Nu știu dacă i-ați întâlnit. Avem deja câțiva Sahaja Yoghini iranieni - vin în Turcia și apoi se întorc. Vom avea o Diwali Puja în Turcia, unde vor veni Sahaja Yoghini din blocul de est, ruși, și s-ar putea să vină și toți acești Sahaja Yoghini musulmani. Am primit un loc foarte frumos pentru acest eveniment. Va fi un lucru bun să întâlniți toți acești oameni iluminați.

Un lucru bun despre ruși și toate aceste țări comuniste este faptul că guvernul lor poate fi rău, însă ei au inimi foarte deschise. Vreau să spun că sunt atât de sensibili la spiritualitate. Într-un oraș numit Togliatti sunt 22.000 de Sahaja Yoghini. Este un fapt. Sahaja Yoga se răspândește atât de repede. Au minți atât de deschise. Sunt atât de sensibili, atât de receptivi. Au venit cu miile, doar văzându-Mi fotografia, vă puteți imagina? Am întrebat: „Cum e posibil?” Mi-au spus: „E posibil, Mamă, iată”. Pe Rajnesh și ceilalți falși guru, i-au alungat pur și simplu. Numai azerii i-au acceptat. Bieții de ei, acolo fac contrabandă cu Coranul. De fapt americanii folosesc acest truc. Vedeți, americanii sunt foarte inteligenți, vor să creeze probleme. Așa că le-au dat Coranul, iar ei fac contrabandă. Sadam Hussein, pe care vor să-l prindă, ar fi putut fi arestat demult. Cu toate astea, este încă acolo. Ce pun la cale acești americani? Ei înșiși i-au furnizat nave și alte lucruri iar acum i le bombardează.

Nemții i-au construit bunkerul și le-au spus americanilor că nu îl pot distruge, fiind construit de ei astfel încât să nu poată fi distrus. Deci toate țările europene l-au ajutat pe Saddam Hussein, iar acum el se revoltă împotriva lor. Deci este un mare joc politic - un lucru fără sens care continuă. Toate aceste lucruri vor dispărea curând pentru că oamenii știu adevărul acum. Cu toții sunt expuși. Și sunt sigură că niște oameni de bun simț se vor ridica și vor cere să se pună capăt lucrurilor absurde și întoarcerea la realitate. Dacă aveți întrebări Mi-ar plăcea să vă răspund.

Doamnă: Am fost în Iran în anul 1988 și am simțit că situația era cu adevărat foarte gravă. Și când m-am întors am fost foarte supărată gândindu-mă cum ar putea fi țara și poporul salvate. Și am descoperit că mulți oameni au renunțat să mai creadă în Coran, că nu mai cred așa cum obișnuiau să creadă. Am văzut o femeie care obișnuia să se roage (foarte mult) iar ei i-au ucis copiii și nepoții. Mi-a spus că nu mai poate crede și a încetat să se mai roage. Am fost într-un fel îngrijorată că ceea ce se întâmplă acolo le afectează spiritualitatea. Dar în inima mea știu că totul este pentru ca oamenii să realizeze Ruh a lor, adevărul în privința propriei lor ființe, în locul a ceea ce au învățat de-a lungul istoriei. Și tot ceea ce au aflat de-a lungul istoriei au întâlnit în realitatea pe care o trăiesc, ucideri și astfel de lucruri absurde care li se întâmplă. Dar mă rog în inima mea, ca totul să fie spre binele lor, ca întreaga nefericire să le fie înlăturată și să vadă lumina; doar prin lumină poate fi salvată națiunea.

Shri Mataji: De fapt trebuie să vă obțineți conexiunea. Trebuie să vă conectați la Dumnezeu cel Atotputernic. Apoi nu mai este nevoie nici măcar să vă rugați, trebuie doar să vă doriți și totul se va împlini. Îmi doresc ca voi, iranienii, să vă obțineți conexiunea cu Dumnezeu Atotputernic și toate dorințele voastre vor fi împlinite. Dar înainte de toate trebuie să aveți conexiunea. Ce rost are să vă rugați dacă nu aveți conexiunea? Mulți oameni în Iran gândesc de asemenea ca și tine, într-o mare măsură. Dar sunt puțin neajutorați pentru că le lipsește libertatea.

Sper ca mâine să aduceți mai mulți iranieni. Am sentimente foarte profunde pentru Iran. Fatima a fost acolo. Cei doi copii ai Ei au fost uciși pe teritoriul Iranului. Este o poveste foarte tristă. Iar acum, în ciuda petrolului și a tuturor celorlalte lucruri aud că oamenii devin foarte săraci și chiar și copii de 12 ani au arme în mâini. Este o lume nebună. Avem o companie de transport maritim indo-iraniană, iar ofițerii vin și ne povestesc despre situația din Iran. Avem deja un doctor iranian căsătorit cu o Sahaja Yoghină din India, dar acolo le este teamă să vorbească despre Sahaja Yoga, pentru că sunt sub conducere militară. Nu poți spune nimic. Cu toate astea există Sahaja Yoghini acolo. Dar în afara Iranului puteți practica liber Sahaja Yoga.

Este o revoluție tacită care se desfășoară în întreaga lume. Acum, Sahaja Yoga există în 55 de țări, 55 de țări. Și ei toți se iubesc unii pe ceilalți. Nu se ceartă, nu se luptă, nimic de acest gen. Există o dragoste impresionantă între ei. Tot acest rasism și bariere artificiale care separă ființele umane sunt complet înlăturate și veți fi uimiți că aveți prieteni pretutindeni. O Sahaja Yoghină din Iran a venit la Roma. A mers la ashram. Cu toții i-au spus: „Sigur, vino”. Stă acolo acum. M-a întâlnit abia după venirea ei la Roma, pentru că și-a primit Realizarea în Turcia, cred. Apoi s-a întors în Iran, iar apoi a venit la acest ashram. Este foarte bine stabilită acolo. Deci peste tot în lume sunt Sahaja Yoghini, care sunt frații și surorile voastre, care vor fi foarte fericiți să vă ajute în orice mod posibil, și asta nu pentru bani, favoruri sau ceva de genul ăsta, ci doar din iubire. Mai aveți alte întrebări?

Și-au primit cu toții Realizarea. Namaz nu este nimic altceva decât Realizarea Sinelui, asta este. Islam înseamnă abandon. Cuvântul islam însuși înseamnă abandon. Iar namaz nu este nimic altceva decât trezirea energiei Kundalini. Dar musulmanii nu înțeleg asta. Ei fac namaz ca pe un exercițiu fizic, fără nicio înțelegere. Nimic nu pătrunde în inimile lor. Religia nu este în interior, este în întregime un lucru exterior. Ce este religia în absența iubirii? Pentru că Dumnezeu este Iubire. Este Adevăr. Dar Adevărul este iubire.

Deci sper că mâine vor veni mai mulți iranieni la programul public. Peste tot în lume vin la programele noastre 2-3 iranieni, peste tot. Însă în Turcia au venit foarte mulți. Li se permite să vină în Turcia în vacanță sau în alte condiții. Deci am avut mulți iranieni acolo, iar acum s-au întors în Iran și răspândesc Sahaja Yoga în mod secret acolo, dând oamenilor Realizarea.

De asemenea, în timpuri străvechi, fiul lui Shri Rama a trecut prin Iran. Numele lui era Luv. A mers în Caucaz. De aceea rușii sunt numiți slavi. Numele lui a fost Luv - slav - însemnând „cu iubire”. Iar în Puranele noastre se spune că trecând prin Iran, a descoperit un templu al Zeiței, numită Hindulika, în drumul Lui - dar nu știu locul exact. Deci iranienii obișnuiau să venereze Zeița în acele zile. Ce a urmat însă apoi a fost foarte diferit. Obișnuiau să venereze foarte mult femeia, mama, în acele zile.

Doamnă: Aveți vreun Sahaja Yoghin israelian?

Shri Mataji: Îmi cer scuze...

Doamnă: Aveți vreun Sahaja Yoghin israelian?

Sahaja Yoghin: Există vreun Sahaja Yoghin în Israel?

Shri Mataji: Israel? Avem un centru în Israel. Există un centru în Israel. Sunt 20 de Sahaja Yoghini acolo. Sahaja Yoghinii evrei care au locuit în Rusia au deschis un centru, odată întorși în Israel. Da, ne scriu constant.

Doamnă: Atât de multe lucruri rele se întâmplă acolo...

Shri Mataji: Și-au pierdut mințile, cred. Vedeți, au suferit atât de mult și de aceea reacția există. Și fac atâtea lucruri greșite. Deci întotdeauna mânia generează mânie. Au preluat-o de la Hitler, iar acum o varsă ei înșiși asupra altora. Se întâmplă lucruri oribile acolo. Dar treptat lucrurile se vor schimba. Alegerile au mers bine, premierul este o persoană bună, spun ei. Poate că se vor schimba. Dar este greșit, este greșit să te comporți așa. Ei înșiși au suferit foarte mult și toate suferințele generează această reacție acum. Toată această ură nu este o creație umană. În primul rând, evreii L-au ucis pe Iisus, de aceea au fost tratați ca niște persoane de nivel inferior. Au fost priviți de asemenea ca o rasă inferioară. Au suferit foarte mult. Freud a fost evreu. Și ce a făcut el? Pornind de la ideea de păcat originar din religia creștină, și-a dezvoltat propria teorie. Atât de mulți s-au entuziasmat și au început să-l venereze. Tot felul de lucruri; este foarte dificil. Dar știți că de fapt evreii au pierdut totul până la urmă. Au venit în India și s-au stabilit în Kashmir; și sunt și în ziua de azi numiți, spre exemplu Lakshman Jew. Numele lor de familie este „Jew” (evreu). Iar Moise a murit de asemenea, în India. A murit în India.

Mâine îl vom avea și pe Debu Chaudhury, care a venit pentru a cânta la sitar. Este un artist foarte cunoscut. A venit la Mine cu mult timp în urmă. Și de atunci creativitatea lui s-a îmbunătățit considerabil. Avea un deget mare de artist, care uneori era cuprins de spasme. S-a vindecat în Sahaja Yoga. A continuat să cânte la sitar, iar acum creativitatea lui a atins nivelul cel mai înalt. Și a primit un premiu important de la guvernul indian. Deci voi pleca acum. Dumnezeu să vă binecuvânteze. Mi-a părut bine să vă cunosc. Văd acum o mare speranță pentru Iran. O mare speranță.