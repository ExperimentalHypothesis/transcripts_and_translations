Interviu la Kazu Radio. Santa Cruz, California (USA), 1 Octombrie 1983.

Shri Mataji: Frumos!

Sahaja Yoghin: Bolo Shri Adi Shakti Shri Mataji Nirmala Devi ki! Jai!

Shri Mataji: Care este domnul pe care l-am întâlnit acasă la Kamini Kadam?

Sahaja Yoghin: Domnul de acolo. E chiar acolo.

Shri Mataji: Ce mai faceți? Mă bucur să vă întâlnesc! Ați fost amândoi acolo?

Sahaja Yoghin: Da.

Shri Mataji: Bine. Dumnezeu să vă binecuvânteze!

Shri Mataji: Cum dormiți acum?

Sahaja Yoghin: Bine, mulțumesc.

Shri Mataji: Dumnezeu să vă binecuvânteze! Mă bucur să vă revăd.

Sahaja Yoghin: Mamă, o doamnă de la radio Kazu vine în calitate de căutător, dar a aranjat și un interviu, dacă se poate.

Shri Mataji: În regulă.

Sahaja Yoghin: Mamă, ea este Barbara.

Shri Mataji: Deci ar fi o idee bună ca astăzi să avem numai întrebări. În regulă?

Barbara Schuller: Mulțumesc, Mamă!

Shri Mataji: Fii binecuvântată!

Barbara Schuller: Înainte de a începe, aș dori să mă prezint în fața tuturor celor prezenți aici. Mă numesc Barbara Schuller și mă ocup de un program radio la stația din Monterrey, program numit „Discovery”, care de regulă este difuzat miercurea de la 1:00 până la 2:30 iar acum va fi joia de la 11:30 până la 1:00. Este un privilegiu pentru mine să fiu aici și să vă iau un interviu pentru ascultătorii mei.

Deci, pentru ascultători aș dori să spun că ne aflăm la Kennolyn Campgrounds, din Santa Cruz și vom avea un interviu cu Sfinția Sa Shri Mataji. Mamă, se spun foarte multe lucruri despre Sahaja Yoga, despre filozofia Dvs., dar se vorbește foarte puțin despre Dvs. ca persoană. Așa că m-am gândit că ar fi bine să începem cu câteva întrebări despre Dvs., cum erați în copilărie, ce oameni v-au influențat, cum ați ajuns în poziția pe care o dețineți în ziua de azi, aflându-vă în fața noastră ca ființă iluminată?

Shri Mataji: Problema este că sunt o ființă străveche...

Ce aș putea să vă spun despre Mine? Nu știu ce anume v-ar interesa, dar un singur lucru vă pot spune, că M-am născut cu această înțelegere și conștientizare, că trebuie să găsesc o metodă prin care să pot da oamenilor Realizarea în masă. Desigur, eram un suflet realizat, știam totul despre asta încă din copilărie. Problema era însă cum să fac să-și primească Realizarea cât mai mulți oameni. Pentru că, dacă doar o persoană primește Realizarea sau dacă doar o persoană o are, dacă doar o persoană este o încarnare, oamenii nu o vor putea înțelege; mai mult decât atât, ei ar putea încerca să distrugă o astfel de persoană. Așa s-a întâmplat cu toți sfinții care au venit pe acest pământ. Christos a fost răstignit, Mahomed Sahib a fost otrăvit, pentru că oamenii erau ignoranți. Nu înțelegeau despre ce vorbeau Ei. Deci era important, mai întâi de toate, să descopăr o metodă prin care să pot da Realizarea în masă. Și din această perspectivă, pur și simplu M-am gândit că acesta este scopul pentru care am venit pe pământ, și că trebuie să fac această muncă. Iar pentru asta am dorit să studiez ființele umane.

M-am născut într-o familie creștină, o familie de protestanți, pentru că am simțit că protestanții sunt fanatici, unii foarte sofisticați; justifică totul în așa măsură încât nimeni nu poate vedea dincolo de aceste justificări! Deci am zis că e mai bine să Mă nasc printre ei. Tatăl Meu și mama Mea, pe care i-am ales să-Mi fie părinți, se născuseră deja. Erau oameni măreți, suflete realizate - în special tatăl Meu, a fost un om care a știut menirea Mea pe acest pământ. Chiar și mama a știut. Deci exista o relație specială între Mine și ei, și puteau să înțeleagă de ce îmi ocupam timpul meditând sau căutând să aflu cum să dau Realizarea celorlalți.

Apoi aș vrea să spun că tatăl Meu era o persoană foarte învățată, care cunoștea în jur de 14 limbi, care a tradus Coranul în hindi și a fost membru în Adunarea Constituantă. El a conceput Constituția Indiei. De asemenea, el a fost singurul creștin votat în acele timpuri. Apoi, mama a primit diploma de onoare în matematică. Amândoi erau persoane foarte educate și amabile, care și-au dedicat viața cauzei eliberării Indiei. Iar Eu am simțit, de asemenea, că acest lucru era foarte important, pentru că fără libertate, nu puteam face nimic din punct de vedere religios. În primul rând trebuia să ne eliberăm de sclavie. Și în felul acesta i-am ajutat și Eu foarte mult. Toată familia noastră a suferit din plin. Am avut de înfruntat vremuri grele încă de la o vârstă fragedă.

Am stat cu Mahatma Gandhi de asemenea, pentru că Mă plăcea foarte mult de copil, așa că am stat cu el. Obișnuiam să vin acasă pentru școală, apoi Mă întorceam iar la el. Mă numea Nepali, pentru că semănam la chip cu locuitorii din Nepal și obișnuia să-Mi vorbească asemeni unei bunici, uneori. Era un om foarte bun, extrem de drăguț cu copiii, foarte strict cu sine și strict cu ceilalți oameni maturi. Dar în relația cu copiii era foarte drăguț și amabil și încerca să învețe multe lucruri de la copii. E surprinzător că a înțeles că uneori înțelepciunea se manifestă mai mult la copii, decât la oamenii maturi, care sunt confuzi.

Așadar ne-am obținut independența, însă am și pierdut foarte mult din cauza divizării țării noastre. Eram studentă pe atunci la Colegiul Medical Lahore, pentru că doream să studiez medicina și denumirile medicale. Știam totul, știam despre corpul uman, despre ceea ce voi numiți sistem nervos, dar nu cunoșteam terminologia aferentă acestuia așa că am studiat acolo doi ani. Apoi a izbucnit războiul, așa că am fost nevoită să-Mi întrerup studiile, iar părinții Mei au dorit să Mă căsătoresc. Am înțeles că era important să Mă căsătoresc, am fost de acord să o fac și M-am căsătorit cu dl. C.P. Shrivastava.

În tot acest timp, singura Mea ocupație cu caracter permanent a fost să aflu totul despre ființele umane, ce probleme au, de ce evită realitatea, cum o evită, cum fug de ea, cu ce se confruntă, ce caută ființele umane, ce au de oferit. Ce vor accepta oamenii? Cum să interacționezi cu ei? Era o întrebare destul de complicată. Fiecare persoană îmi furniza o nouă mostră de probleme căreia trebuia să-i fac față. Într-un fel, era un sistem pe care știam cum să-l descifrez. Pentru a intra în subtilitatea unei ființe umane, pentru a înțelege problemele energiei Kundalini, trebuie să faci această călătorie ca să cunoști o persoană. Apoi am descoperit permutările și combinațiile problemelor lor. Este asemeni Tabelului Periodic, trebuie să le împărțiți la trei, apoi la șapte, apoi în permutările și combinațiile lor. Deci, imaginați-vă, 3 x 7 ridicat la puterea infinit. Așa stăteau lucrurile. Dar nu contează, a mers.

Așa că în anul 1970, pe 5 mai - eram puțin ezitantă în acea perioadă. Mă gândeam să mai aștept, dar anumite circumstanțe M-au determinat să deschid ultimul centru. Iar când am deschis ultimul centru, acest eveniment a început să aibă efect în masă asupra omenirii. Și totuși am dat Realizarea, unei singure doamne care a venit la Mine acasă; am încercat să văd dacă merge la ea. I-am dat Realizarea atingându-i centrii unul câte unul, cei șase centri, și ridicându-i apoi Kundalini deasupra capului.

Barbara Schuller: Ce înseamnă deschiderea ultimului centru?

Shri Mataji: Sahasrara? Ultimul centru este centrul corespunzător zonei limbice, unde se află sediul tuturor celor 7 chakre. Toate sunt integrate acolo. Până acum, toate marile încarnări - spre exemplu Christos a venit pentru acest centru, Agnya chakra, sau Shri Krishna a venit pentru centrul numit Vishuddhi chakra... Așa și-au făcut apariția în fiecare centru din corpul nostru subtil, dând o nouă dimensiune conștiinței noastre. Și astfel conștiința s-a îmbunătățit până la stadiul actual iar acum este timpul să primiți Absolutul, să vă primiți Spiritul. Este timpul ca Spiritul să strălucească în atenția voastră, este timpul ca voi să aveți Realizarea Sinelui, să aveți a doua naștere. A venit timpul. Și acest lucru este posibil, dacă botezul, adevăratul botez are loc, botezul real, nu unul artificial, când cineva îți pune mâna pe cap și-ți spune: „Acum ești botezat!”. În niciun caz! Dar este real faptul că începeți să simțiți briza răcoroasă a Sfântului Duh ieșind din fontanela voastră. Deci am început mai întâi să dau Realizarea, fără să Mă confrunt cu niciun fel de opoziție sau altceva. Am început cu o singură doamnă, apoi am mers mai departe. Apoi și-au primit Realizarea 12 persoane, și am fost foarte fericită pentru că începuse Realizarea în masă. Apoi încet-încet a început să se extindă. Am mers în zonele rurale din India, gândindu-Mă că sunt oameni mai buni, mai simpli, și e mai bine să lucrez mai întâi asupra lor. Și-au primit Realizarea iar acum avem mii de oameni la sate, oameni realizați care au renunțat la toate obiceiurile proaste, care au devenit foarte creativi, care sunt foarte bine și fericiți. Și sunt experți, mulți dintre ei, în India, sunt acum experți. Îi numim Sahaja Yoghini. Sunt mii! Unii lucrează la sate, alții lucrează în orașe. Deci avem mulți oameni acum în India care pot face această muncă.

Barbara Schuller: Toate acestea s-au întâmplat din anul 1970 încoace?

Shri Mataji: În 1970 am început.

Barbara Schuller: De atâția ani...

Am o întrebare care este importantă pentru mine și pentru mulți oameni care caută ceva, poate ceea ce numiți Realizarea Sinelui, sau Sahaja Yoga, sau ceva ce nici noi nu știm uneori să definim. Vedem că există mulți învățători. Cum deosebim acei învățători, pe cei care i-ați putea numi frauduloși de cei adevărați? E atât de greu, pentru că toți par a fi capabili să ne inspire într-o anumită manieră și să ne ofere experiențe. Cum putem ști care dintre ei ne conduc spre Adevăr și care ne amăgesc?

Shri Mataji: Primul și cel mai important lucru este faptul că o persoană care trăiește pe banii voștri nu este un guru. Un guru nu va trăi niciodată pe cheltuiala discipolilor lui. Dar aici există oameni care și-au construit palate, și-au cumpărat avioane, automobile și lucruri de acest gen. Vreau să spun că ar trebui să înțelegeți; este un lucru atât de clar. Nu pot să înțeleg - este un lucru atât de evident, că este un mod de a trăi parazitar. Nu puteți avea paraziți ca guru. Ei pot fi paraziți, dar nu pot fi guru pentru voi! Acesta este unul din aspecte. Și dacă puteți... Adică, puteți întreține niște oameni... Dacă sunteți bogați îi puteți întreține pe unii. E cu totul altceva! Dar nu vă pot fi guru. Un guru trebuie să fie o personalitate de un nivel mai înalt.

Știți bine că Iisus Christos a fost o încarnare atât de măreață. El nu a luat bani de la nimeni. Era fiu de tâmplar, obișnuia să facă El însuși tâmplărie și a trăit ca un om modest! Nu a avut mașini mari, case mari. Nu este necesar! O astfel de persoană este prin natura sa un rege măreț, este asemeni unui mare împărat. Nu are nevoie de nimic. Un împărat nu are nevoie de nimic! Pentru că nimic nu-i poate dărui confort, din moment ce, prin natura sa, este în deplin confort. Deci o asemenea persoană nu-și dorește nimic. Deci veți vedea că o asemenea persoană nu are nevoie de confort. Poate dormi pe pământ, poate dormi oriunde. Ei bine, în această viață, aș putea spune că provin dintr-o familie destul de înstărită sau că M-am căsătorit cu un om bogat - puteți spune asta, conform ideilor voastre relative. Dar în ceea ce Mă privește, pot dormi oriunde fără nicio problemă. Nu am probleme de confort, pot mânca orice, pot dormi oriunde. Și consider că este mai prejos de respectul față de Mine însămi să trăiesc pe cheltuiala altora. Nu se cuvine!

Dar voi sunteți copiii Mei și dacă îmi aduceți o floare sau orice, este în regulă. Dar nu pot să am un palat pe banii voștri, sau alte lucruri. Este absurd! Absolut absurd! Trebuie să știți că egoul nostru este flatat gândindu-ne că ne putem cumpăra gurul, că ne putem cumpăra Realizarea. Este o flatare foarte subtilă și de aceea oamenii acceptă așa ceva! Oamenii nu vor să accepte pe cineva care le spune: „Nu-mi puteți oferi nimic”. E prea mult pentru ei. Sau poate, dintr-o altă perspectivă, oamenii pot crede, că plătind pentru ceva, se vor atașa automat de acel lucru. Orice ar fi, trebuie să-l experimentezi. Să zicem că ați plătit biletul la teatru și descoperiți că piesa este oribilă, este insuportabilă, totuși trebuie să o vedeți, pentru că ați plătit pentru ea! Este în natura umană. Este în natura umană, am văzut. Acest lucru dispare odată cu Sahaja Yoga.

Ceea ce vă spun este la nivel grosier, dar în aceste timpuri moderne s-a promis că veți deveni profeți. Trebuie să deveniți profeți. Trebuie să vă dați seama dacă ați devenit profeți urmând acei guru. Cel mai simplu este să vedeți cum sunt discipolii lor, a celor care se cred guru. Ce se întâmplă cu discipolii? Sunt ei oameni liberi? Au cunoașterea? Au devenit ei maeștri? Ce au obținut stând lângă acel guru? Ați văzut Sahaja Yoghinii de aici, unul mai bun decât celălalt! Dacă veți vorbi cu ei, veți constata că au cunoașterea completă. Unii dintre ei M-au întâlnit doar pe parcursul a opt zile și au cunoașterea! Ar trebui să vă întrebați ce au obținut, cum trăiesc acei discipoli, care e modelul lor de viață și cum se comportă?

Nu poate fi vorba de nimic ascuns, asemeni mafiei, „Nu povestiți asta, nu spuneți asta, nu trebuie să faceți asta”. Desigur, în Sahaja Yoga, adevărul este expus treptat, dar nu este ceva de genul că cineva dă bani fără ca alții să știe. În Sahaja Yoga toată lumea știe totul. Presupunând că trebuie să construiți un ashram, spre exemplu. Bine, construiți-l, strângeți bani, faceți ce doriți - voi știți. Eu nu am nimic de-a face cu asta! De asemenea voi între voi trebuie să știți cum ați strâns banii, cum s-au cheltuit, cât a costat totul, etc. Pentru că pentru ashram puteți plăti, dar nu puteți plăti pentru Realizare.

Acesta este un lucru foarte important - ce obțineți urmând un guru. Ar trebui să deveniți profeți. Ați devenit profet? În al treilea rând, trebuie să știți că mergând de la un guru la altul, făcând guru-shopping, înseamnă că nu l-ați găsit încă pe cel potrivit, altfel v-ați fi oprit. Dar unele persoane sunt atât de slabe, încât se opresc la unul și sunt complet terminate odată cu el. Trebuie să vedeți întotdeauna ce au obținut cei care merg la acești guru. S-au transformat ei? Pentru că aceasta este era transformării.

Barbara Schuller: Mamă, dar ce spuneți despre acei guru care fac miracole? Dacă cineva merge la un guru care materializează ceva din eter și spune că este un lucru divin. Asta este întrebarea....

Shri Mataji: Astea sunt doar scamatorii. Și dacă, să zicem, cineva spune că poate să producă un diamant - ei bine, acești oameni vin din India - așa că, de ce nu rezolvă ei problema financiară a Indiei?

În al doilea rând, ei pot fi contestați din orice punct de vedere. Ar trebui să spuneți: „Atunci, bine...” Un domn Mi-a spus: „Gurul meu mi-a dat un diamant”. Am spus: „De ce ție? Câte diamante ai?” „Sute”, Mi-a răspuns. „Atunci de ce ți l-a dat ție? Ar fi trebuit să i-l dea șoferului tău care nu are niciunul”. Vedeți? Așa stau lucrurile. Deci este doar o scamatorie. Ar trebui să-i vedeți pe cei care se laudă astfel, ce v-au dat de fapt? Trebuie să vă dea ceva etern. Dacă vorbesc despre Dumnezeu, Dumnezeu nu vă va da diamante. Ce Dumnezeu a dat diamante oamenilor? Ați auzit de cineva căruia să-i fi dat diamante? Nu! Deci ar trebui să cereți acel ceva de cel mai înalt rang, care este suprem.

Al patrulea lucru care este foarte important este faptul că orice experiențe ați avut - de exemplu, unii încep să sară, alții încep să strige, alții încep să se comporte ca animalele - iar acești guru spun: „Oh, asta iese din tine. Dai totul afară!” Se simt rău, fac boli îngrozitoare, au necazuri, dureri, tot felul de lucruri, contorsiuni. Li se spune: „Acum subconștientul vostru iese afară”. Trebuie să știți că nimic nu trebuie scos afară. Subconștientul, așa cum v-am spus, este pe partea stângă iar supraconștientul pe partea dreaptă; ce trebuie să faceți este să evoluați pe centru și să vă înălțați. Deasupra capului vostru este conștiința superioară și când deveniți una cu Ea, dezvoltați de fapt conștiința colectivă. Așadar, cei care vreți să deveniți din nou asemeni broaștelor, trebuie să știți că nu veți mai deveni broaște, ceea ce nu este, în niciun caz, evoluție. Evoluția trebuie să vă ducă mai sus, nu să deveniți broaște sau viermi. Și dacă  începeți să vă târâți, asta este pur și simplu hipnoză. Oricine hipnotizează poate face aceste trucuri, înțelegeți? Este pur și simplu hipnoză. Și să credeți apoi că sunteți abandonați și alte astfel de lucruri, este lipsit de sens, înțelegeți? Nu înseamnă nimic pentru Realizare.

Prin Realizare, voi deveniți pur și simplu maeștri. Deveniți maeștri. În țara asta mulți au venit și v-au amăgit cu discursurile lor vorbind pompos despre Brahma, Atma tattwa, una, alta, despre orice. Nu asta este calea! Asta este doar o pendulare de la predica creștină la predica hindusă și de la predica hindusă la predica islamică, iar de acolo la predica rabinică. Pendulează în felul ăsta, înțelegeți? Nu asta este calea! Trebuie să vă înălțați în interiorul vostru.

De aceea, cei care țin discursuri despre aceste lucruri pot fi uneori foarte, foarte periculoși. Atât de mulți au murit de cancer, de una, de alta! Nu știu ce să spun, dar cei care se duc la astfel de persoane au mari probleme și suferă foarte mult. Și dincolo de toate, acești guru le spun: „Trebuie să suferiți!“ Este o scuză foarte bună: „Trebuie să suferiți!”. Trebuie să plătiți ca să suferiți! Plătiți ca să suferiți. Iar apoi oamenii continuă să sufere. Un singur lucru trebuie să vă spun: Iisus a suferit pentru noi, deci nu mai trebuie să suferim. Cei care neagă suferințele Lui vor trebui să sufere. În regulă, suferiți! Dar El a suferit pentru noi. Nu mai este nevoie ca noi să suferim. Când Iisus este trezit în interiorul nostru, El îndepărtează egoul, karma noastră, și superegoul, generat de condiționările noastre; toate sunt complet îndepărtate și voi deveniți una cu Divinul. Nu este nevoie să mai sufere nimeni iar această idee de suferință este un nonsens. Nu ar trebui să mai suferiți deloc!

Barbara Schuller: Bine. Mă bucur că s-a terminat! Shri Mataji, sunteți numită Mamă.

Shri Mataji: Da.

Barbara Schuller: Se pare că în tradiția hindusă există un context sau un înțeles special al cuvântului „Mamă”. Care este acest înțeles?

Shri Mataji: Vedeți, în filozofia indiană, chiar și în filozofia creștină este la fel, însă termenul a fost puțin schimbat. Dacă citiți cărțile esenienilor, veți descoperi că au descris „Mama”. Sfântul Duh este Mama. Când vorbesc despre Sfântul Duh, vorbesc despre Mamă. Cum puteți avea - trebuie să raționați - cum puteți avea un Tată și un Fiu fără o Mamă? Este ceva atât de simplu! Deci Sfântul Duh este de fapt Mama și este foarte important. Sfântul Duh este Mama. Este absurd să crezi că nu există o Mamă. Nici măcar homosexualii nu pot avea copii. Este caraghios, nu-i așa? Absolut absurd!

Dar creștinii au acceptat asta, nu știu de ce! De ce n-au încercat să afle cine este Duhul Sfânt? Ei spun că este un mister. Cum puteți spune că este un mister? Când nu puteți explica ceva, mai bine nu spuneți nimic. Deci Sfântul Duh e ceva ce plutește în eter, nimeni nu știe ce, un mister, iar restul este Tatăl și Fiul. Este absurd! Ei bine, principiul de Mamă se află în toate Scripturile, trebuie să fie acolo. Principiul de Mamă constă în faptul că Mama este pântecul, este Mama Pământ, și este cea care ne hrănește. Ea ne hrănește, știți asta. Și acest lucru feminin din fiecare ființă umană există în interior în forma lui Kundalini. Iar când Kundalini se ridică, ea vă dă o nouă conștiință care devine compasiune, care curge, care alină, care hrănește, Kundalini fiind energia iubirii. De aceea oamenii în ziua de azi numesc curent feminist...

Aceeași pendulare: bărbații devin feminini, femeile devin masculine - toate aceste probleme apar din cauza asta. Dar când vă mișcați în spirală, în sens ascendent, mișcându-vă, deveniți o personalitate plină de compasiune, de iubire, de înțelegere universală, prin conștiința colectivă. Apoi vă înălțați la un nivel la care deveniți universal conștienți. Asta trebuie să vi se întâmple. Iar dacă vi se întâmplă asta, atunci putem spune că au ieșit la iveală calitățile materne din interiorul vostru. Și asta este ceea ce ați neglijat până acum. Nu deveniți feminini, ci deveniți materni. Mai întâi Tatăl, apoi Fiul iar acum Mama. În regulă?

Barbara Schuller: Care este rolul femeii în această lume, rolul principiului feminin?

Shri Mataji: Nu spun că numai femeile au un rol, ci și bărbații - cu toții au un rol, pentru că toți au Kundalini în interiorul lor. Dar femeile trebuie să știe că, femei fiind, au o responsabilitate mai mare, nu doar să stea acasă să aibă grijă de copii, să se frământe și să cicălească bărbații când se întorc acasă. Nu ăsta este rolul lor. Rolul lor este acela că trebuie să fie răbdătoare. Orice mamă trebuie să fie ca Mama Pământ. Cât rabdă Mama Pământ? Cât suferă? Săpăm în interiorul ei, o chinuim, dar Ea ne dăruiește atâtea în continuare, ne alină, ne iartă și rabdă totul. Comitem atât de multe păcate, încât ar trebui să explodeze de mânie, cu adevărat. Însă nu o face. E foarte grijulie, ne informează încet-încet printr-un zgomot continuu, că ar trebui să părăsim un anumit loc. E atât de bună! Toate aceste lucruri ar trebui să se nască în noi. Deci nu numai femeile trebuie să stabilizeze aceste calități, ci a venit timpul ca și bărbații să le aibă, altfel va exista mereu un dezechilibru. Deci acum bărbații trebuie să devină extrem de drăguți, afectuoși, plini de compasiune. Renunțați la spiritul competitiv, la spiritul de luptă pe care l-a manifestat Napoleon. Aceste idei sunt perimate. Pe cine respectați acum? Oameni ca Mahatma Gandhi sau ca Abraham Lincoln. Fiecare american ar trebui să se gândească la Abraham Lincoln.

Barbara Schuller: Da, adevărat... Mamă, ce facem noi aici? Care este scopul vieții pe pământ? Pentru ce se află oamenii pe această planetă?

Shri Mataji: Sunteți special creați de Dumnezeu, special aleși de Dumnezeu ca ființe umane și sunteți aici cu un scop foarte măreț. Primul scop al lui Dumnezeu este acela că trebuie să deveniți în întregime vehicolul puterilor Lui, astfel încât El să curgă prin voi. El curge prin această atmosferă, în acest Univers, pentru a-l transforma într-un loc divin.

Când vă primiți Realizarea, ce se întâmplă? Scăpați de toate anormalitățile din interiorul vostru și deveniți o persoană normală, iar aceste vibrații răcoroase încep să curgă. Puteți da vibrații acum Mamei Pământ, puteți da vibrații plantelor, copacilor. Totul devine o grădină a lui Allah în care vă aflați în totală bucurie și fericire.

Al doilea scop este că Dumnezeu v-a pregătit ca să vă stabiliți în împărăția Lui. Acesta este tronul vostru, este dreptul vostru să fiți acolo. Acest drum ar fi putut fi scurtat în momentul în care Adam și Eva au fost chemați să li se spună să nu se arate interesați de așa-zisa carte a cunoașterii, sau să guste din fructul cunoașterii. Dar n-au ascultat; având libertate oamenii se întreabă: „Ce e greșit în asta?” Așa că au început să facă lucruri care le-au fost insuflate de o forță satanică și pe care ei le-au acceptat. Acesta a fost păcatul originar pe care l-au comis. A fost deci nevoie ca ei să se reîncarneze, să treacă prin încercări astfel încât să fie aduși la acest nivel, de la care ființele umane să poată ajunge în poziția în care au fost la început.

Barbara Schuller: Mamă, ce natură are moartea? Este posibil să alegem să nu murim? Care este scopul morții?

Shri Mataji: Vedeți, moartea este exact ca și cum v-ați schimba veșmintele. Deci uneori, când folosim prea mult hainele, ele se uzează; vreți să le schimbați. La fel și moartea, nimeni nu moare de fapt. Nimic nu moare, decât acea parte din corp alcătuită din Mama Pământ și partea care reprezintă elementul apă, care se scurge, iar voi rămâneți ceea ce sunteți de fapt. Dar dacă sunteți un suflet realizat, puteți alege, dacă vreți să vă nașteți din nou, o puteți face, dar dacă nu, puteți renunța. Dar după Realizare alegerea este a voastră. Dacă vreți să muriți, puteți muri, dacă nu vreți să muriți, nu este nevoie să o faceți. Dar veți vrea, pentru că veți gândi: „Hai să murim și să ne întoarcem ca oameni noi, s-o ajutăm din nou pe Mama!“

Barbara Schuller: Mulți dintre noi au auzit discuții sau au citit în cărți despre evoluția materiei, evoluția substanței. Care este viziunea Dvs. asupra evoluției materiei și ce legătură are cu propria materie fizică din trupurile sau din celulele noastre?

Shri Mataji: Așa cum știți materia a avut un proces de evoluție, iar când carbonul s-a stabilizat, de fapt, prima chakră a fost stabilizată, reprezentată de carbon, care este tetravalent. Carbonul este cel care a început să producă aminoacizi. Când au început să se manifeste aminoacizii a avut loc un alt proces prin care s-a produs evoluția de la amoebă la ființele umane. După ce primim Realizarea, înțelegem foarte bine cum am evoluat de la amoebă la stadiul de ființă umană iar pentru a evolua dincolo de stadiul uman trebuie să obținem Realizarea Sinelui, însemnând că Spiritul, care există în inima noastră, trebuie să se manifeste în atenția noastră, sau trebuie să-L simțim în sistemul nostru nervos central. Dar care este relația între materie și Realizarea Sinelui? Este un subiect important.

Toți centrii noștri sunt creați din materie; de exemplu, cei doi centri inferiori sunt făuriți din principiul Mamei Pâmânt. Apoi unul câte unul, tot așa, toate aceste elemente au contribuit la formarea acestor centri, iar acești centri sunt asemeni unor oglinzi în care se reflectă Divinitatea. Apoi, la nivel uman, materia se îmbunătățește atât de mult, trece printr-un asemenea proces evolutiv, încât reflexia la nivelul inimii se îmbunătățește foarte mult iar Spiritul strălucește, Kundalini este stabilizată în mod adecvat pentru evoluția voastră, Ea fiind chintesența evoluției. La fel ca acest instrument, (n.t. Shri Mataji se referă la microfon) care este făcut bucată cu bucată, puse pe rând toate laolaltă, a venit timpul ca voi să fiți conectați la sursă. Așa cum acest obiect nu are nimic de-a face cu electricitatea, există fără electricitate, dar poate transporta curentul electric. În același fel voi deveniți lampa; iar când deveniți lampa, lumina poate fi adusă înăuntru iar voi deveniți iluminați. Deci există o legătură strânsă între lampă și lumină. Dar lumina nu poate exista fără lampă, deci lampa trebuie să fie prezentă!

Barbara Schuller: Mamă, pot să pun o întrebare despre sex?

Shri Mataji: Da, te rog...

Barbara Schuller: S-a afirmat astăzi că sexul nu are nimic de-a face cu evoluția, așa cum este explicat în Sahaja Yoga. Ce înseamnă asta de fapt?

Shri Mataji: Vedeți, noi credem că prin activitatea sexuală putem evolua. Este un lucru absolut fals. N-ați devenit ființe umane de la stadiul de amoebă până în prezent, prin activitatea sexuală. Pentru că și animalele au activitate sexuală, toată lumea are, dar asta nu contează deloc în această privință. Adevărul este că evoluția are loc numai prin căutările voastre. Evoluați numai atunci când începeți să căutați ceva. Iar la început căutarea a fost pentru hrană, în stadiul animal. Sexul era ceva spontan. Animalele nu citesc și nu se gândesc la sex, nu au niciun fel de educație în privința asta, nimic! Sexul apare în mod spontan, exact ca și respirația. Nu e nevoie să aveți lecții despre sex la școală. Ce ar fi de predat în asta, nu înțeleg. E un lucru atât de spontan! Dimpotrivă, cu cât vorbiți mai mult despre el cu atât se va degrada. Și cu cât devine mai mult un lucru mental - nu puteți face sex cu creierul vostru - cu atât este mai lipsit de sens. Iar asta a contribuit la problemele de impotență și alte astfel de lucruri din țara voastră. Prea multe gânduri despre sex, iar când trebuie să se întâmple, sunteți departe. Deci care e rostul unei astfel de vieți? Vedeți, oamenii care sunt prea preocupați de sex sunt persoane denaturate, personalități deviante. A fi natural înseamnă să fii spontan, să trăiești spontan. Pentru Mine, ca doamnă din India, e dificil să detaliez acest subiect dar aș spune că... Noi nu concepem nici măcar să rostim cuvântul „sex” în India. Așa stau lucrurile, înțelegeți? Cu toate astea suntem oameni foarte potenți. Niciodată nu ne veți putea întrece în ce privește natalitatea, nici dacă vă doriți acest lucru.

Ei bine, în calitate de Mamă, încerc să-i înțeleg pe acești oameni, care spun că sexul poate să vă ducă la Kundalini, pentru că la început trebuie să fi încercat ceva de genul acesta și trebuie să fi văzut expresia unei zeități care are o trompă și care este stabilită în acest centru; numită Ganapati, care mai târziu s-a încarnat ca Iisus pe pământ. Însă El este Ganapati. Și la acest nivel puteți vedea o trompă iar ei trebuie să fi înțeles greșit că această trompă este Kundalini pentru că are această formă. Din acest motiv trebuie să fi spus asta. Dar este cel mai periculos lucru să încercați să treziți Kundalini prin sex, pentru că vă îndreptați cu pași siguri către Iad. Este absolut greșit să încercați să ajungeți la Dumnezeu prin sex.

Christos a mers atât de departe - pentru că El s-a născut aici (n.t.Shri Mataji arată centrul frunții)  și are grijă de globii oculari și de toată partea asta a ochilor... Și ce a spus El? „Să nu aveți ochi adulteri.” Vedeți? Adică, ce înseamnă asta? Înseamnă ca voi să aveți ochi inocenți. El era inocent, era întruchiparea inocenței. „Să nu  aveți ochi adulteri”, adică să nu existe pofte trupești și lăcomie în ochii voștri. Acest lucru e posibil numai dacă Iisus este trezit în voi. Odată trezit în interiorul vostru, veți deveni inocenți iar poftele trupești vor fi înlăturate de asemenea din ochii voștri. Ochii voștri vor privi doar, fără a se lăsa implicați, asta vi se va întâmpla. Așadar, sexul, care este un lucru normal, trebuie să fie sfințit prin căsătorie, de societate, și trebuie să se manifeste într-un mod adecvat astfel încât să aveți copii buni. Căsătoria trebuie să fie sanctificată în mod colectiv, trebuie făcută într-un cadru corect și tratată cu multă grijă. Pentru că, desigur, acum oamenii sunt de o altă factură, dar când am venit acum 10 ani și le-am spus că sexul trebuie menținut în niște limite sănătoase, s-au supărat spunând că sunt victoriană. M-au numit „Regina Victoria”. Dar acum cred că și-au învățat lecția pentru că Eu le-am spus că vor căpăta o boală de care nu se vor putea vindeca. „Nu recurgeți la perversiuni, este un lucru extrem de greșit”. Însă chiar și acum oamenii încearcă să nege problema. Nu încercați să vă prefaceți că nu există. Vă puteți vindeca, dacă vă treziți inocența în interior. Numai prin grația lui Christos o putem face.

Barbara Schuller: Mamă, am aflat, am auzit că atunci când învățăm ce este iubirea, atunci vom afla „voia”. Care este relația dintre iubire și „voie”?

Shri Mataji: Când vom avea iubire, vom afla „voia”... Bine.

Iubirea se manifestă atunci când deveniți Spiritul, pentru că Spiritul nu e nimic altceva decât iubirea lui Dumnezeu; Puterea Atotpătrunzătoare este Spiritul. Deci iubirea - care nu este atașament, nu este atașament - este asemeni sevei care urcă în copac, mergând apoi la trunchi, la ramuri și apoi la frunze, la flori, la toate părțile copacului. Nu se oprește la o floare. Dacă s-ar opri la o floare, floarea ar muri și copacul la fel. Deci ea nu se atașează, ci hrănește, face ceea ce e menită să facă. Acest gen de iubire, care este absolut necondiționată, fără nicio dorință trupească sau lăcomie, acest gen de iubire se va manifesta în voi, numai atunci când veți deveni Spiritul. Atunci veți cunoaște voia lui Dumnezeu, voia lui Dumnezeu, ce trebuie făcut. Pentru că voi nu o cunoașteți. Acum trebuie să...

Atunci când vă primiți Realizarea, ce se întâmplă? Această briză răcoroasă lucrează ca un computer. Întrebați computerul: „Ar trebui să fac asta?”, Dacă răspunsul este da, veți simți vibrații răcoroase. Dacă nu, nu veți simți vibrații. Așa veți ști voia Lui. „Facă-se voia Ta!” Vedeți? Cum cunoașteți voia lui Dumnezeu? Devenind Spiritul, pur și simplu știți. Deveniți cunoașterea. Când deveniți iubirea, deveniți de asemenea cunoaștere. Până și în viața de zi cu zi, dacă iubiți pe cineva, știți multe lucruri despre acea persoană.

Barbara Schuller: Mamă, în această după-amiază ați spus ceva foarte interesant, răspunzând la întrebarea unei doamne. Răspunsul pe care i l-ați dat a fost: „Actul de a face un serviciu sau un sacrificiu, este un mit.” Puteți să ne explicați ce înțelegeți prin asta?

Shri Mataji: Vedeți, am spus că atunci când deveniți sfânt, în sensul că deveniți un suflet realizat, descoperiți că sunteți conștienți în mod colectiv. Apoi, dacă cineva are o problemă, o puteți simți în vârful degetelor voastre. Masându-vă vârfurile degetelor, persoana se va simți mai bine. Prin asta nu ați făcut niciun serviciu, niciun sacrificiu. Degetul vostru simte problema. Dacă vă frecați propriul deget, cine este celălalt? Vedeți, asta vine din ignoranța voastră. În India se știa foarte bine - cei care vorbeau despre sacrificiu și servicii erau numiți „shudras”, adică indezirabili. Asta înseamnă că nu știau nimic despre asta. Cei care spuneau „vă vom sluji, vom face muncile murdare”, erau numiți „shudras”, oameni care nu pot fi atinși, pentru că nu aveau conștiința existenței Puterii Atotpătrunzătoare a lui Dumnezeu, care face totul. Tot ce trebuie să faceți este să deveniți una cu Ea. Și odată ce sunteți una cu Ființa Primordială, presupunând că aveți o durere undeva în corp, pur și simplu masați și totul revine la normal. Asta nu vă obligă. Nu serviți pe nimeni, nu îndatorați pe nimeni. Deci însuși conceptul că sunteți una cu întregul este cel mai nobil concept. Iar cei care nu au acest concept nu pot înțelege. Ei cred că îi slujim pe alții, că avem grijă de alții. „Cine este celălalt?” - îi întreb - „Cine este celălalt?”. Indienii au trăit întotdeauna potrivit acestui concept și este un lucru bun. Dar au deprins și ei de la misionarii voștri, au început și ei să gândescă la fel, că servesc, că fac ceva pentru alții. Ei bine, cum îi servim pe cei săraci?

În Sahaja Yoga servim cauza lor astfel: de îndată ce își primesc Realizarea, ei scapă de sărăcie. Vedeți, în primul rând, cei săraci au prostul obicei de a bea. După Realizare renunță, nu-și mai cheltuiesc banii pe lucruri fără sens. În al doilea rând, ei dobândesc vibrații. Orice muncă ar face, devin dinamici. Nu au probleme de sănătate, nu trebuie să meargă la doctor. Devin oameni sănătoși. Din punct de vedere mental, devin atât de alerți, încât se descurcă mai bine decât alții. Au fost oameni care au venit la Mine și Mi-au spus: „Copiii noștri merg prost cu școala. Trebuie să facem ceva.” Dar după ce au primit Realizarea, au ajuns primii. Au luat burse, etc. Acum sunt foarte bine. Oamenii realizați prosperă și din punct de vedere material. Nu devin extraordinar de bogați, dar se bucură de bunăstare materială, devenind oameni satisfăcuți.

Vedeți, insatisfacția este o altă formă de sărăcie. Eu cred că oamenii nesatisfăcuți sunt cei mai săraci oameni, pentru că nimic nu-i poate satisface. Dar cei care sunt suflete realizate sunt persoane mulțumite. Știu să trăiască bine și sunt ajutați. Așa cum a spus Shri Krishna: „Yoga kshema Vahamyaham”. El a spus: „Vă voi da Kshema după ce primiți Yoga.” Mai întâi a spus „Yoga”, iar „Kshema”  înseamnă bunăstarea voastră. Deci bunăstarea se manifestă după ce primiți Yoga, nu înainte.

Barbara Schuller: Mamă, în Occident, mai ales în această parte a Coastei de Vest, există un mare interes pentru subiecte precum Caballa, tarot, astrologie, alchimie spirituală. Ce legătură are Sahaja Yoga cu acestea? Ce credeți despre ele?

Shri Mataji: Nu pot să înțeleg. Dacă vă interesează aceste subiecte nu sunteți căutători, pentru că ele sunt legate de viața materială.

Barbara Schuller: Mamă, cum sunt legate de viața materială?

Shri Mataji: Deoarece Caballa vă va spune când vă veți căsători, sau câți bani veți avea, ce curse veți câștiga, astfel de lucruri. Dumnezeu nu este interesat de așa ceva. Toate lucrurile astea, cum ar fi alchimia spirituală, cum să schimbați ceva în aur... Ce contează aurul și alte astfel de lucruri? Ce importanță au?

Cel mai important lucru este să deveniți Spiritul. Iar cei care caută Spiritul sunt adevărații căutători. Toți ceilalți caută bani sub o formă sau alta, iar când merg la cei care se ocupă cu astfel de lucruri, care lucrează de fapt cu spirite moarte, devin posedați și au o viață oribilă. Nu ar trebui să vă implicați în așa ceva. Christos a insistat, avertizându-ne și totuși noi o facem!

Deseori este greșit să ceri lucruri materiale. De ce să obținem bani fără efort? Nu este bine să apelați la ajutorul spiritelor sau altceva. Nu știu dacă vă ajută; poate puțin la început dar vă vor crea probleme mai mari. De exemplu, o doamnă avea o problemă cu soțul ei, spunea că este un om rău, că flirtează și așa mai departe. A mers la o femeie care făcea spiritism iar el a renunțat la flirt, dar a început să meargă la curse. A devenit împătimit în ce privește cursele, așa că soția a mers iar la femeie cerându-i să-l scape și de asta. Apoi a început să bea. Iar după un timp, a început să aibă toate cele trei vicii. Era deja prea mult. N-ar trebui să vă implicați în astfel de lucruri fără sens dacă sunteți cu adevărat căutători. Dar simt că există o categorie de oameni care sunt căutători și care ar trebui să renunțe la asemenea practici și să meargă către Spirit.

Barbara Schuller: Care este rolul artistului în această muncă, în Sahaja Yoga?

Shri Mataji: Al cui?

Barbara Schuller: Al artistului, al artei, de exemplu muzica.

Shri Mataji: Au un rol minunat, un rol extraordinar! Vedeți, în domeniul artei, cei care au fost suflete realizate au creat arta eternă. De exemplu, putem spune că Michelangelo a fost un suflet realizat, deci lucrările sale reprezintă artă eternă. El a creat artă care emite vibrații, îi puteți simți vibrațiile. În orice biserică mergeți, vă veți simți groaznic, dar dacă mergeți la Capela Sixtină, și-i vedeți opera, vă veți umple de vibrații. Artiștii realizați sunt creatori de vibrații, imaginați-vă! Muzicienii ca Mozart - Mozart emite vibrații; în timp ce Wagner... Deci aceștia sunt oameni care sunt suflete realizate. Poate nu știți dar în America aveți câțiva tenismeni realizați.

Barbara Schuller: Tenismeni?

Shri Mataji: Da. McEnroe e un suflet realizat. Și Borg la fel. Nepotul Meu Mi-a spus: „Știi de ce s-a retras Borg? Pentru că acum a venit un alt Sahaja Yoghin, mai tânăr. S-a retras în mod onorabil pentru a-i da și lui o șansă.” Pentru că ați văzut, că atunci când vorbește McEnroe, își spune singur: „John, revino-ți!” Vorbește despre el la persoana a treia. De aceea oamenii nu-l înțeleg, iar lui nu-i place să fie insultat. Și este adevărat că niciunui sfânt nu-i place să fie insultat. Deci avem atât de multe suflete realizate putem spune. Chiar și prințesa de Wales (Diana) este un suflet realizat, iar copilul ei (William) de asemenea. Deci sunt atât de mulți oameni care sunt suflete realizate!

Barbara Schuller: Ce le puteți spune ascultătorilor acestui program radio, care n-au avut experiența de a fi în prezența Dvs. - exceptându-i pe cei din această încăpere - despre cum să devină un suflet realizat, cum să dobândească această briză răcoroasă care vine de la...?

Shri Mataji: Înainte de difuzarea interviului dacă le spuneți să-și îndrepte mâinile spre radio, doar să le îndrepte spre radio, s-ar putea să simtă briza răcoroasă. Dacă n-o simt, spuneți-le să îndrepte întâi mâna dreaptă spre radio, până când simt briza răcoroasă, iar mâna stângă în sus (n.t. cu palma îndreptată spre spate, arată Shri Mataji) pentru a răcori. Apoi să pună mâna stângă spre radio și mâna dreaptă în sus. S-ar putea ca așa să o simtă. În Hong Kong a mers.

Barbara Schuller: Vă voi spune ceva interesant. Înainte de venirea Dvs. i-am intervievat pe Danny și Doug, astfel încât ascultătorii să aibă șansa să vină aici, iar unul dintre ei m-a sunat și mi-a spus că a intrat în meditație azi după-amiază, și a simțit briza răcoroasă doar ascultându-i vorbind.

Shri Mataji: Vedeți? Dacă Sahaja Yoghinii pot face asta, atunci ar trebui să se întâmple și când vorbesc Eu!

Barbara Schuller: Suntem aproape de sfârșitul interviului, iar acum, Mamă, aș vrea să vă dau șansa să spuneți ce este în inima Dvs., ce este în inima Dvs. și doriți să împărtășiți, ceva ce nu ați avut ocazia să spuneți în această seară?

Shri Mataji: Trebuie să spun că America este o țară măreață în Univers. Este locul chakrei Vishuddhi, care este centrul responsabilității și al discernământului. Iar americanii au fost atât de responsabili până acum, au dat idei atât de nobile despre democrație și libertate, toate acele idei mărețe care aparțin cu adevărat lui Dumnezeu! Când americanii vorbesc despre toate aceste lucruri, trebuie să știm că există ceva mult mai măreț pe care îl pot da întregii lumi. Atât de mulți sfinți s-au născut în țara asta, pentru că au realizat că este țara în care vor putea prospera mai bine în spiritualitatea lor. Deci americanii au o foarte mare responsabilitate în a înțelege că au avut lideri măreți, că au avut idei mărețe și nobile și au avut mari sfinți aici. Atât de mulți oameni își doresc cu ardoare să vină în America. Singurul lucru care trebuie făcut este să stabilizăm Spiritul în interiorul nostru și să fim pregătiți pentru această măreață, extraordinară muncă, care va veni. Și asta este ceea ce trebuie să facă lumea. Dacă emanciparea umanității trebuie să aibă loc, poate fi înfăptuită numai din interior către exterior și nu invers. Un alt lucru pe care aș vrea să vi-l spun este că America nu este amenințată de un pericol din afara ei și nici din altă parte. Pericolul vine din interiorul oamenilor. Așa că fiți atenți. Trebuie să fim atenți în privința noastră, a modului în care ne distrugem. Când spunem: „Ce e rău în asta?”, mergem direct către distrugerea noastră. Ființele umane nu ar trebui să ia libertatea drept delăsare; libertatea înseamnă să se bucure complet și total. Libertatea care vă duce la distrugere nu este libertate și trebuie să adoptați ideea corectă despre libertate. Oamenii trebuie să știe că libertatea, libertatea supremă este atunci când deveniți propriul vostru stăpân, când nu există obiceiuri, când nu puteți fi dominați de nimic și sunteți mai presus de toate. Asta e libertatea pe care trebuie s-o dobândiți. De aceea oamenii au vorbit despre libertate în țara asta, cu mult înainte. Au ajutat toate țările să-și obțină libertatea, iar acum este sarcina lor să dobândească libertatea în interior, astfel încât și alții să-i urmeze. Dumnezeu să vă binecuvânteze!

Barbara Schuller: Mulțumim, Mamă.

Shri Mataji: Dumnezeu să vă binecuvânteze! Bine?... În regulă.

(Shri Mataji se adresează Sahaja Yoghinilor): A fost frumos din partea ei să ne acorde atât de mult timp! Este important, pentru că mass media a fost creată tot pentru Sahaja Yoga. Totul a fost creat și trebuie să acționeze în folosul Sahaja Yoga, care trebuie să se răspândească peste tot. Christos nu s-a putut întâlni cu întreaga lume, dar Eu pot! Deci după toate acestea, vreau să vă dau o veste de bun augur, extraordinară pentru voi, o veste mare, aceea că dr. Warren Reeves se va logodi astăzi cu Ursula. Sper că vă bucurați!

Ce bucurie!... Vestea vă dă bucurie! Așa un lucru mare! Este un lucru colectiv. Căsătoria trebuie să fie colectivă, numai atunci este susținută. Trebuie să fie colectivă. Indienii cunosc acest truc. Vedeți, ei au o căsătorie colectivă. Toți trebuie să vină la nuntă, chiar și cei din consiliul comunal, chiar și frizerul, spălătoreasa, toată lumea trebuie să fie acolo, să facă ceva pentru nuntă. Deci întreaga comunitate este acolo pentru a-i căsători și astfel căsătoria este menținută pentru că toată lumea are grijă de tine. Dacă sunt multe forțe concentrate într-un punct, punctul rămâne fix. Nu oscilează, înţelegeţi? Deci nu există oscilație în căsnicie. Forțe egale şi opuse acționează întotdeauna în acel punct, astfel încât punctul să rămână pe loc.

Sahaja Yoghin: Shri Mataji, ar trebui să-l numim doctor Sellmeyer?

Shri Mataji: Cum?

Sahaja Yoghin: Ar trebui să-l numim Dr. Sellmeyer după logodnă?

Shri Mataji: Doctor...?

Sahaja Yoghin: Dr. Sellmeyer?

Shri Mataji: Pe Warren? Da, da, [neclar]. Da, înțeleg. E un lucru foarte bun. Vești bune pentru voi toți, nu-i așa?

Sahaja Yoghină: Da, da, foarte bune.

Shri Mataji: Acum... Să continuăm oare cu întrebările? Ați înțeles destul de mult din Sahaja Yoga, cred. Aşa este? Pentru că chakra Mea Vishuddhi lucrează prea mult în Vishuddhi chakra voastră. (Shri Mataji masează chakra Vishuddhi) Este ceva continuu, în fiecare zi, continuu. Şi vin din Europa, unde am avut programe intense, timp de 21 de zile, iar la Londra am stat numai 2 zile. A treia zi eram deja aici. De atunci gâtul Meu este... Este pentru prima dată când l-am simțit. Acum - dacă aveți întrebări, mai bine întrebaţi-Mă.

Sahaja Yoghin: Mamă, care e diferența dintre o ființă realizată și una iluminată?

Shri Mataji: Dintre?

Sahaja Yoghin: Dintre o ființă realizată și una iluminată?

Shri Mataji: Este același lucru, același lucru.

Dr. Warren: E același lucru - o ființă realizată și o ființă iluminată.

Shri Mataji: Da, am auzit. Deci, cred că acum atenția lui (dr. Warren) nu ar trebui să fie atât de mult asupra Mea, nu-i așa? Ar trebui ca atenția lui să fie în altă parte acum!

Dr. Warren: Atunci nu mă mai căsătoresc, Mamă!

Shri Mataji: Auzi la el! Foarte urât!

Realizarea Sinelui și Iluminarea sunt același lucru. Este ca atunci când aprindeți o lumânare. La început sunteţi foarte atenţi să se aprindă flacăra, apoi aveţi mare grijă de ea, o protejați cu mâna să nu se stingă. La început e important să vă asigurați că flacăra continuă să ardă și faceţi tot ce puteți să o mențineţi, pentru că odată ce s-a stins, va fi dificil s-o reaprindeţi. Şi asta este ceea ce noi numim „Trezirea”, care are loc mai întâi şi pe care trebuie să o stabilizaţi. Apoi, odată ce o stabilizați, continuați să vă extindeți lumina și observaţi că deveniți însăși lumina. Spiritul este flacăra care arde. În regulă? Cred că Mi-am lăsat ceasul undeva...

Sahaja Yoghin: Mamă?

Shri Mataji: Da.

Sahaja Yoghin: Ne puteți spune mai multe despre forțele negative? Aţi menţionat asta zilele trecute.

Shri Mataji: Ceva despre?

Sahaja Yoghin: Despre forțele negative.

Shri Mataji: Negative? Bine.

Sahaja Yoghin: Despre toate aceste spirite şi...