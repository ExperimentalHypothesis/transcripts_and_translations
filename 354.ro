Sahasrara Puja, Cabella Ligure, Italia, 09 mai 2004

Astăzi este o zi foarte importantă în viaţa noastră de Sahaja Yoghini. Este ziua când Sahasrara a fost deschisă, ceea ce a fost un lucru extraordinar care s-a întâmplat. Nu M-am aşteptat niciodată ca în timpul vieţii Mele să-l duc la bun sfârşit, dar am reuşit, iar chakra Sahasrara a fost deschisă la atât de mulți dintre voi. Fără Sahasrara deschisă n-aţi fi putut afla niciodată care este adevărul. Aţi fi fost pierduţi, ca toţi ceilalţi. Mai întâi de toate, Sahasrara este singura cale prin care putem percepe, înţelege şi cunoaşte realitatea. Aţi ajuns să ştiţi ce este realitatea şi vă bucuraţi de acea stare în care știți ce este realitatea.

 

E o mare binecuvântare faptul că Sahasrara a fost deschisă, iar voi v-aţi primit cu toţii Realizarea. Altminteri, vorbele rămân doar vorbe, n-au nicio semnificație, n-au niciun înţeles, şi de aceea prima Mea grijă a fost deschiderea Sahasrarei. Și asta s-a întâmplat, a mers foarte bine, şi tuturor v-a fost deschisă Sahasrara. Este un fapt remarcabil. Nimeni nu poate crede că sunteți atât de mulţi care aveți Sahasrara deschisă, dar Eu văd acum foarte clar lumina de deasupra capetelor voastre.

 

Ceea ce aţi obţinut este remarcabil, fără îndoială, şi aţi obţinut datorită căutării voastre sincere, a căutării oneste, pe care aţi manifestat-o. Eu n-am făcut nimic, pentru că voi erați deja la acel nivel - asemeni unei lămpi pe care Eu am aprins-o, atât. Nu e mare lucru, căci voi aţi obţinut starea - starea de Iluminare - pe care ați primit-o pentru că aţi tânjit după ea, aţi muncit pentru ea, şi aţi obţinut-o. Este lăudabil. Meritul nu este al Meu, cred, pentru că Sahasrara Mea era deschisă, dar faptul că și voi ați realizat acest lucru Mi-a dat atâta bucurie.

 

Acum veți înţelege că, dacă Sahasrara nu este deschisă, nu le puteţi vorbi oamenilor, nu le puteţi spune nimic, pentru că pur şi simplu nu vor înţelege. Având Sahasrara deschisă, înţelegerea voastră devine mai profundă. Asta vi s-a întâmplat tuturor. Și sunt atât de fericită că se află atât de mulţi oameni aici a căror Sahasrara s-a deschis, şi sunt încă mulţi care n-au venit. Aşa că e o mare realizare pentru fiinţele umane să obţină deschiderea Sahasrarei într-un mod atât de colectiv.

 

În acest fel cunoaşteţi adevărul, adevărul absolut; tot ceea ce cunoaşteţi după Realizare este adevărul absolut. Și atunci nu mai discutaţi în contradictoriu, nu mai puneţi întrebări, pur şi simplu ştiţi adevărul şi îl acceptaţi ca pe o cunoaștere. E atât de frumos, că totul era deja acolo, dar nu era deschis. Iar când s-a deschis, M-aţi înţeles atât de bine şi ați înțeles de asemenea legile divine.

 

E aşa o binecuvântare a Divinului că Sahasrara v-a fost deschisă, pentru care ați putea spune: „Mamă, nu am făcut nimic pentru asta!”. Nu este aşa. Aţi căutat adevărul cu stăruinţă şi hotărâre. Aţi vrut să cunoaşteţi adevărul, de aceea acest lucru chiar s-a întâmplat. Altfel - oricâţi bani, oricâte eforturi - nimic n-ar fi fost de folos. Sahasrara trebuia să se deschidă de la sine. Modul în care v-ați construit pe voi înșivă, acțiunile voastre, ceea ce ați făcut pentru voi, au făcut ca această întâmplare fericită să aibă loc.

 

Nu îmi asum niciun merit pentru asta, niciunul. Cu siguranţă trebuie să spun că v-am făcut să înţelegeţi că e important ca Sahasrara voastră să fie deschisă. Fără alte discuţii, fără alte sugestii, nimic, important este să aveți propria Sahasrara deschisă, care vă arată adevărul. În aceste frumoase împrejurări, ce-ar mai putea spune Mama voastră? Pot spune doar să continuați să vă trăiţi viața în realitate, în înțelegere. Veţi descoperi în absolut orice că există adevăr. Cum folosim acel adevăr va fi propria realizare.

 

Oamenii se pierd, pentru că nu au cunoaşterea. Cunoaşterea din cărţi nu este cunoaştere; cunoaşterea trebuie să vină din interior, din ei înşişi, şi asta se întâmplă atunci când Sahasrara este deschisă. S-a întâmplat în toate ţările şi se va întâmpla în întreaga lume - atât de mulţi oameni îşi vor primi Realizarea. Dar cred un singur lucru: că n-ar trebui să aveţi vreun ataşament emoţional faţă de asta, ci un ataşament realist, că există, se întâmplă, funcţionează. Abia atunci veţi putea da Realizarea altora, veţi înţelege importanţa Realizării.

 

Până când n-o folosiţi, nu veţi şti care este puterea Realizării, aşa că trebuie să ştiţi cum să folosiţi această putere, care este în interiorul vostru, care a început să funcţioneze şi care vă va da o capacitate imensă.

 

Starea Mea de sănătate s-a deteriorat - la urma urmei sunt foarte în vârstă - şi totuşi nu Mă simt deloc obosită; în timp ce Mă adresez vouă Mă simt atât de încântată că există atât de mulţi Sahaja Yoghini, atât de multe persoane a căror Sahasrara este deschisă, care se bucură de Sahasrara lor.

 

Mi-ar fi plăcut să-Mi puneţi întrebări, dar le puteţi scrie şi Mi le puteţi trimite, iar Eu voi încerca să răspund la un moment dat. E o idee mult mai bună. Aşadar vă mulţumesc foarte mult.

Dumnezeu să vă binecuvânteze!

Creşteţi în Sahaja Yoga, creşteţi în interiorul fiinţei voastre!

 

Dumnezeu să vă binecuvânteze! Aveți toate binecuvântările Mele!