15 settembre 1991
Ganesha Puja
Campus, Cabella Ligure (Italia) | Translation (English to Italian) - Reviewed

Oggi è il giorno più felice per tutti voi, per tutto l’universo, perché è stato creato Shri Ganesha.
Egli è stato creato per emettere buon auspicio attraverso le sue vibrazioni divine (chaitanya). All’inizio l’intero cosmo è stato riempito di questa chaitanya srishti (creazione di vibrazioni divine). [Si sente un tuono. Risate, Shri Mataji ride]
Poi entrò in gioco Brahmadeva e creò tutta la materia. Ma la più grande benedizione del potere divino fu quella di creare il simbolo di chaitanya. E chaitanya ha molteplici aspetti, ma specialmente in Shri Ganesha è il buon auspicio.
In questi tempi moderni la gente ha perso il senso del buon auspicio. Tutto ciò che emette vibrazioni, chaitanya, è di buon auspicio, è shubha, e ciò che non le emette non è assolutamente di buon auspicio.
Quindi, prima di tutto, ciò che venerate, tutto ciò che accettate deve essere di buon auspicio.
Ogni forma ha un coefficiente e tutte queste forme che vedete non danno necessariamente vibrazioni. Ma anche negli esseri umani troviamo molte persone, come voi, che hanno chaitanya che fluisce in loro.
Quando però chaitanya fluisce, diamo Shri Ganesha per scontato. Non capiamo che dobbiamo risvegliare Shri Ganesha in noi. Cosa significa questo? Che cosa dobbiamo fare?
Shri Ganesha esiste già in voi e, come ho detto, l’innocenza non può andare perduta, Shri Ganesha è l’Essere eterno, l’eterno Fanciullo. Egli non può andare perso e non può essere distrutto. Pertanto, Egli è sempre presente. Può essere che alcune nubi delle vostre cattive azioni ricoprano la grande personalità dell’innocenza, ma Egli è sempre presente. Ebbene, cosa dovremmo fare affinché questo Ganesha risplenda sempre in noi?
Per prima cosa occorre ricordare che siete stati creati ad immagine di Shri Ganesha. Ma la sua Kundalini è nel suo stomaco, il suo puro desiderio è nello stomaco. È molto significativo comprendere perché la sua Kundalini sia nel suo stomaco. Significa che Egli non deve vincere le tentazioni del Muladhara, assolutamente. Ma il fatto che Egli abbia la Kundalini nello stomaco significa che è anche oltre le tentazioni del cibo, del potere o di qualsiasi altra cosa, perché il suo stomaco rappresenta un totale abbandono, una libertà assoluta. Lui non si preoccupa del proprio aspetto. Al giorno d’oggi vige la grande moda che vieta di avere una grossa pancia. Voglio dire che questo sta diventando non solo una grande moda, ma anche un grosso affare. Ma crescendo dovete averla. Anche i bambini piccoli ce l’hanno ed hanno un’aria tanto dolce.
Le persone molto magre devono capire che magari potranno vincere qualche premio in qualche concorso di bellezza o cose simili, ma non posseggono quella maestà, quella regalità, quella dignità che dovrebbero avere.
Shri Ganesha accetta qualsiasi cosa. Ha la testa con una proboscide e l’accetta. Naturalmente questo è importante. Egli dovrebbe averla perché la testa di elefante suggerisce che Egli non è come un essere umano che sviluppa ego, super-ego e condizionamenti, ma è sempre uno con il Divino. Egli accetta il proprio corpo, accetta la propria testa, accetta le proprie orecchie, accetta ogni cosa che ha. Non aspira a chissà cosa, non seguirebbe certe idee dettate da certi imprenditori. Non cerca di trasformarsi, non cerca di lanciare una certa moda e quant’altro. Egli è ciò che è perché è un’anima soddisfatta. La Kundalini nello stomaco indica la personalità completa, appagata e soddisfatta di se stessa che ha Shri Ganesha.
Quando si possiedono tutti i poteri dentro di sé, si sa di essere potenti; pertanto non ci si affanna dietro a varie cose e non si cerca di conquistare una posizione o di fare impressione sugli altri.
Lui, ad esempio, non andrebbe mai a leggere dei libri per far colpo sulla gente, cosa (invece) molto comune.
Quindi, dato che voi siete stati creati ad immagine di Shri Ganesha, dovete comprendere che dovete accettare qualsiasi cosa Dio vi abbia dato, qualsiasi posizione vi abbia assegnato.
Lo stesso fece Cristo. Cristo accettò che suo padre fosse un semplice falegname. Non aspirò a qualcosa di più importante o a qualche posizione speciale o al potere, perché era così potente! Quale altro potere avrebbe potuto avere?
Sebbene la gente lo beffeggiasse, lo deridesse e non riuscisse ad accettare i suoi insegnamenti, Lui era appagato e soddisfatto di se stesso; sapeva chi era.
Per i sahaja yogi, quindi, la prima cosa è essere soddisfatti in se stessi. Come vi ho detto, i principi della vita occidentale sono vedere ed essere visti. Questi due aspetti sono del tutto assenti nell’incarnazione di Shri Ganesha.
Quando dico queste cose, la gente inizia subito a pensare: “Diventiamo hippy”, oppure: “Diventiamo punk o diventiamo questo e quello”. Voi non dovete diventare nulla. Tutto ciò che avete - il corpo, il viso, i capelli – qualsiasi cosa ci sia è destinata a voi. Non dovete cambiare nulla esteriormente, perché all’interno è tutto chaitanya.
Shri Ganesha non ha mai cercato di cambiare se stesso. Sebbene incombessero tante nuvole sul suo essere, sebbene molti lo abbiano insultato, torturato, appeso ad una croce e crocifisso, l’Essere eterno non se ne curava. Quindi, la cosa principale per un sahaja yogi è accettare, accettare sempre le cose.
Ma quando dico di accettare, devo spiegare anche l’altro aspetto: ciò non significa accettare i bhut, tutte le cattive caratteristiche degli altri. “Madre, Lei ha detto che si deve accettare”. Così accetteranno tutte queste brutte peculiarità. “Che c’è di male? Lo ha detto Lei”.
Qualsiasi cosa io dica ha sempre un altro aspetto. Ad esempio ho detto: “Adesso dovete diventare il guru di voi stessi”. Allora (risponderete): “Perché quindi dovremmo dare retta a qualcun altro?”. In questo modo, sapete, continuiamo a deviare, a distoglierci dalla realtà, per ingannare noi stessi. E questo accade perché non abbiamo saggezza. Non abbiamo saggezza perché non sappiamo cosa sia per il nostro bene, cosa sia a nostro vantaggio, cosa dovremmo fare per il nostro bene. Ed anche se lo sappiamo non vogliamo farlo.
Quindi, ciò che ci manca è la saggezza. È un circolo vizioso, devo dire, nel senso che Ganesha deve essere risvegliato per darvi la saggezza. Egli dona la saggezza, è Colui che conferisce saggezza, e se deve darvi la saggezza, deve essere risvegliato. Ma voi non siete saggi poiché Lui non è risvegliato. È davvero un circolo vizioso. E come spezzare questo circolo vizioso?
“Fa’ che la mia saggezza risplenda nella mia attenzione. Fa’ che Shri Ganesha proietti la sua luce nella mia attenzione”. A livello mentale voi siete indubbiamente molto svegli e riuscite sempre ad ingannare abilmente voi stessi.
È a questo punto che potrete vedere voi stessi, fare introspezione, ciò che ho notato nei russi. Fate introspezione: “Perché mi comporto così? Perché non riesco a meditare? Ho intenzione di perdere l’occasione? Perché non riesco a fare ciò che è bene per me?”. L’introspezione è il solo modo in cui potete capire da soli quanto siete lontani da Shri Ganesha.
Ho visto addirittura che, quando dico qualcosa in generale, le persone pensano sempre – la mente è molto abile - che io stia parlando di qualcun altro e non di loro. È una mente convessa, convessa, che non riceve mai nulla al suo interno perché manca la saggezza.
Se siete saggi, non solo accetterete, ma capirete e (ciò che dico) penetrerà nella vostra attenzione attraverso il vostro sistema nervoso centrale.
Semplicemente sapete come stanno le cose. Sapete che se mettete le mani verso questa candela le vostre dita potrebbero bruciare. Lo sapete per certo, per esperienza, e non lo farete. Con l’esperienza avete imparato a non mettere la mano sulla candela. C’è questa saggezza, non devo dirvelo io.
Ma questa che avete iniziato è una vita nuova, una vita spirituale. Quando intraprendete la via spirituale, cercate di ricordare le vostre esperienze, una dopo l’altra: come vi siate trasformati, come siate cambiati, quante cose brutte che avevate siano gradualmente scomparse e come siate diventati belli. Questo, per cominciare, allontanerà la vostra depressione.
Poi dovreste chiedervi: “Cos’altro devo fare? Sono davvero saggio o sono stupido?”. Vi sono molti stadi tra un’assoluta stupidità e una saggezza assoluta; e tutte queste sfumature si vedono ovunque ed ogni giorno ne vedo le combinazioni e permutazioni.
E sono sorpresa: dopo avere ricevuto la realizzazione del Sé, quando Shri Ganesha risplende nella vostra attenzione, dovreste vedere chiaramente il vostro riflesso e cercare di correggerlo. Se soltanto avrete questo minimo di saggezza (di pensare) che dovete darvi da fare per il vostro bene, lo farete.
So, ad esempio, di qualcuno che non si alzava mai la mattina presto, ma un giorno lo vidi pronto verso le sei del mattino. Ero sorpresa. Come aveva fatto questo signore, che non aveva nessuna autodisciplina, ad alzarsi improvvisamente alle sei e ad essere pronto per andare da qualche parte? Chiesi: “Dove stai andando?”.
“Non lo sa?”. Ed io: “Che cosa?”.
“Adesso ho trovato un lavoro, devo presentarmi per le otto e ci vorranno due ore per arrivare lì. Mi prendo anche un po’ di margine. Quindi adesso devo andare, non posso neppure parlare con Lei”. Perfettamente pronto, sveglio.
Ebbene, per ciò che riguarda il denaro c’è molta saggezza (risate). Non occorre raccomandarsi, è automatico.
La saggezza riguardo al denaro è molta, la saggezza riguardo al lavoro è notevole. Questo perché nella società questi aspetti comportano prestigio, comportano sicurezza.
Pertanto, questo tipo di saggezza si ritrova in molte persone, mentre in altre manca persino questa. C’è chi neppure capisce che occorre guadagnarsi da vivere. Questo è il minimo: non si può essere dei parassiti.
Dunque, il secondo stadio - come ho detto ci sono molti stadi - è che noi non siamo fatti per il denaro; è il denaro che è fatto per noi. Se l’attenzione è sul vostro Spirito, sul principio di Ganesha, l’intera situazione cambierà. Le vostre priorità cambieranno.
E d’improvviso la gente dirà: “Madre, che cosa è successo a quest’uomo? Era uno stupido e adesso è diventato così saggio”.
Per risvegliare Shri Ganesha dovreste avere già un minimo di saggezza. Insomma, se non c’è nemmeno quella, come potete farcela? Non è per gente stupida, ‘mudha’, non è per ‘mudha’.
Allora cosa è per il nostro bene? Vediamo.
È il denaro? No. Quelli che hanno denaro non sembrano essere sempre molto felici.
Poi qual è il prossimo? Il lavoro, avere un lavoro. Va bene, si dovrebbe avere un lavoro, non sto dicendo che dovreste essere disoccupati. Insomma, adotteranno l’altro aspetto molto velocemente, sapete: “Madre dice che possiamo essere disoccupati, che bello” (risate). Scappatoie immediate.
Poi, il potere: volete avere potere politico, potere sociale, questo o quel potere. È una ricerca assolutamente priva di gioia. Andate a vedere quegli individui considerati per così dire potenti: sono a metà strada verso l’inferno, un piede di qua e un piede di là, e stanno per essere inghiottiti dai coccodrilli. Potete vederlo chiaramente. Specialmente in questo Kali Yuga è molto chiaro, evidente. Noi non vogliamo essere come loro, vogliamo essere come Shri Ganesha.
Quando si inizia ad accettare le proprie condizioni, il proprio corpo, il proprio viso, ogni cosa, vi accorgerete di risparmiare un sacco di tempo.
L’altro problema che ci troviamo ad affrontare è la pianificazione. Questo manca completamente in Shri Ganesha. Egli non ha mai fatto piani. Vorrei che ne avesse fatto qualcuno, le cose sarebbero andate molto meglio (risate). Egli non crede nella pianificazione perché è molto potente. Può avere tutto ciò che vuole. Vuoi il sole? Bene, ecco il sole. Vuoi la luna? Ecco la luna. Vuoi le stelle? Ecco le stelle.

La polvere dei suoi piedi può creare l’intero universo. Universi dopo universi. Per una personalità simile, non occorre pianificare nulla, poiché tutto ciò che desidera si realizza. Ma perché, perché ciò avviene? Perché ha questo potere? Perché Egli è in quello stato.
Voi siete in quello stato? Non avete conseguito quello stato. Se dite a qualcuno: “Oh, devo andare a prendere l’aereo”, le dieci persone che sono con voi si faranno prendere tutte dal panico. Io devo partire e loro si preoccupano.
Qualcosa li fa andare fuori di testa, non so cosa accada, ma impazziscono. Io non parlo mai così con loro. Dico: “Manca ancora tempo alla partenza dell’aereo, non preoccupatevi. L’aereo partirà quando arrivo io, non preoccupatevi”.
Ma a causa di questa sorta di congetture e della tendenza della vostra mente a pianificare, voi pensate che io ho già progettato di partire oggi, devo partire. Perché? Io non partirò. Posso decidere all’ultimo minuto che non voglio partire. Farò partire l’aereo. Lo abbiamo fatto molte volte, lo sapete benissimo. Volevo comprare l’ashram di Roma così ho fatto in modo che l’aereo non arrivasse mai. Ma dovete essere in quello stato.
Sapete cosa è accaduto, in particolare per acquistare questa (casa a) Cabella. C’erano cinque grandi intellettuali seduti sulla mia testa. Non sapevo come gestire questi cinque intellettuali, con tutti i loro piani e il resto. Mi hanno fatto correre su e giù, fare di tutto. Alla fine sono dovuti venire tutti qui (Shri Mataji ride). Ma io dicevo di andare a dare un’occhiata (al Palazzo Doria). Nessuno voleva visitarlo, nessuno voleva ascoltarmi, nessuno voleva saperne. Il modo in cui vanno le cose... è il vostro puro desiderio che può far funzionare tutto ciò che volete. Ma voi non desidererete nemmeno delle cose che siano strane.
Shri Ganesha, ad esempio, non vorrebbe dare retta a qualche imprenditore che suggerisca di farsi i capelli come i punk o altro. È stupidità, sono tutte stupidaggini. Questi imprenditori hanno buon gioco perché siete stupidi, riescono sempre ad imbrogliarci.
Nel suo stato, Shri Ganesha è al di sopra del puro desiderio. Il puro desiderio è nel suo stomaco, ben legato. Occorre osservare come in Sahaja Yoga le cose funzionino, come accadano miracolosamente, e questo può capitare anche a voi. Tutti questi poteri possono manifestarsi anche in voi.
Sapete di alcune persone che quando sono venute da noi non sapevano neppure cantare, voglio dire che non avevano voce, avevano qualcosa di molto strano; insomma, non sapevo neppure dove avessero imparato a parlare. Quando aprivano la bocca, se voi cantavate una nota loro ne cantavano un’altra; e continuavano così senza neppure ascoltare ciò che cantavano. Dopo un po’ di tempo scopro che cantano benissimo. È la Kundalini stessa a far funzionare tutto, è il puro desiderio a fare tutto per voi. Ma, e voi? Occorre vedere ciò che state facendo voi al riguardo.
Ci sono molte cose che potrebbero essere comprese molto facilmente attraverso lo stile di vita di Shri Ganesha. Per Lui, la cosa principale è obbedire a sua Madre. Mai dire di no - è fuori questione - e neppure chiedere spiegazioni.
Egli andrà a combattere con tutti gli dei e le dee e con chiunque. E Cristo ha affermato: “Qualsiasi cosa contro di me l’ho tollerata, ma nulla contro lo Spirito Santo”.
Non dovrebbero esserci domande, non dovrebbero esserci spiegazioni. A volte persino la mia pazienza si esaurisce, per come non vogliano accettare ciò che io dico. Alla fine, naturalmente, cambiano tutti opinione, non c’è dubbio. Alla fine. Ma si perde un sacco di tempo a convincerli. Qual è la ragione? Non hanno saggezza per rendersi conto di chi sia la loro Madre.
Conoscete, ad esempio, la storia di Shri Ganesha. Sua Madre disse: “A chi farà (per primo) il giro della Madre Terra darò un premio”. Ganesha accetta ancora un piccolo topo come veicolo, pensate. Al giorno d’oggi la gente non riesce a credere che Shri Ganesha, così potente, accetti un semplice topo come mezzo di trasporto.
(Lui lo fa) perché è molto umile: non deve esibire una Lincoln o una Mercedes a nessuno (risate). Si trova benissimo con il suo topo.
Ebbene, che cosa fa? Pensa, capisce in un attimo che sua Madre è molto più grande della Madre Terra: “Perché allora dovrei girare intorno alla Madre Terra?”.
E mentre suo fratello (Shri Kartikeya) sta facendo il giro (della Madre Terra) su un pavone, Lui invece gira intorno a sua Madre e ottiene il premio.
È una cosa molto semplice da capire, in quanto (Shri Ganesha) è la personalità più saggia. La persona più saggia conosce le cose e le persone. Sa quali sono le qualità delle persone. Non si lascia impressionare da cose superficiali, no. Se qualcuno indossa abiti eleganti la gente rimane molto colpita, e poi magari costui si rivela un rapinatore. Se ne andrà in giro con l’ombrello e abiti foderati, come se stesse arrivando qualche pezzo grosso, e poi se la squaglierà con tutto il bottino.
Ad una persona saggia il comportamento superficiale non interessa, non importa. È un’intelligenza molto penetrante; sapete le cose proprio come un computer. Si capisce chi è una persona nel giro di un secondo. Oh, e costui potrebbe arrivare con grande clamore, sapete, e potrebbe venire a lodarvi e fare di tutto, ma voi sapete molto bene chi è. Se qualcuno è esageratamente amichevole, gentile, simpatico, non è necessariamente uno che vi apprezza veramente, ma forse mira al vostro portafogli o magari a qualcos’altro.
Ma non accade solo a questo livello: dobbiamo capire come certa gente cerchi di distruggervi anche a livello spirituale, quali trucchi tenti di giocarvi. Potrebbe essere vostro marito, vostra moglie, i vostri figli, i vostri parenti, i vostri amici, chiunque, qualche sahaja yogi.
Ma, nel caso di Shri Ganesha, è il contrario.
Si dice che una mela guasta rovini tutte le mele. Ma se si mette Shri Ganesha in mezzo a tutte le mele guaste, queste si rigenereranno, perché Egli è l’energia che dà la vita.
Questa è una delle maggiori qualità, per cui Egli sa di essere la fonte della vita e dà la vita, concede chaitanya. Egli non dice, non pensa: “Se ora do chaitanya, do la vita a questa persona, il mio ego salterà su”. È un problema molto comune: “Madre, non voglio farlo perché il mio ego crescerà”.
Ognuno psicanalizza se stesso: “Perché accadrà questo”. Santo cielo, ormai voi siete tutti delle anime realizzate, siete tutti santi.
Gli impostori fanno grandi discorsi mentre voi, che avete realmente ottenuto qualcosa, ancora pensate: “Salterà fuori il mio ego, accadrà questo”.
No, no, voi avete i poteri. Ma tenendola sotto un moggio, come ha detto Cristo, la luce scomparirà. Dovete darla agli altri, dovete espanderla. Ed è così che giudicherete il vostro stato.
“Qual è il mio livello? Vediamo.
A che punto mi trovo?”. Dovreste avere quella sicurezza, credetemi. Dovete tutti lavorare in tal senso. Molti (dicono): “Madre, il mio Muladhara è bloccato”. Come osate avere un blocco al Muladhara? Quella è la collera di Shri Ganesha. Come osate? Come si può fare una cosa del genere? Ciò che manca è la fiducia totale in voi stessi e in vostra Madre.
Di recente in Russia, (anzi) a Praga, è stata portata sul palco una signora, una signora molto anziana che non poteva camminare. L’hanno proprio portata di peso e lei è venuta a sedersi su una sedia davanti a me. Ha detto: “Io so chi è Lei e sarò guarita. Sono al Suo cospetto e so che sarò curata”. Io le ho risposto: “Allora alzati”. E lei si è alzata. Potete chiederlo a quelli che erano con me a Praga. È scesa e si è messa a correre (risate), e tutti si sono messi a ridere. Ma la sua fede... lei non era una sahaja yogini, ma era sicura, mi ha riconosciuto.
E si è proprio messa a correre così sotto lo sguardo di tutti. Lo stesso è accaduto in Russia a molte persone con malattie molto gravi.
Quindi, una cosa è sicura: o voi non vi rendete conto di essere anime realizzate oppure non mi riconoscete, una delle due.
Perché Egli (Shri Ganesha) era così obbediente a sua Madre? Perché? Perché era la cosa più saggia da fare. È meglio lasciarsi guidare da Chi sa tutto.
E tante volte ho visto che chi prova a fare qualcosa, qualcosa di importante, senza dirmelo, cade in qualche trappola.
Allora poi torna da me, io gli suggerisco la soluzione e funziona. Non è necessario riferirmi ogni cosa, ma quando siete nei guai potete sempre entrare in voi stessi e chiedervi cosa farebbe Madre. Riceverete la risposta.
Voi siete in uno stato molto più elevato. Tuttavia, anche se siete su un albero ma pensate ancora di cadere, non siete da nessuna parte.
Stabilizzatevi. È quello che chiamiamo l’Adhishthan di Shri Ganesha. È la solidità, la stabilità delle vostre conquiste in Sahaja Yoga. Credendo in voi stessi e che siete entrati nel nuovo mondo, nella nuova atmosfera... [interruzione del video] ... Ora sta a voi darvi da fare. Shri Ganesha è in attesa.
Ma Egli non è per gente priva di coraggio. Egli è un uomo molto coraggioso che poté andare a combattere contro tutti i Deva, poiché sapeva che la Shakti era con lui.
Oggi è un giorno molto gioioso per me, perché ci sono bambini e abbiamo a che fare con i bambini. In maggioranza sono nati realizzati. Vi ho detto molte volte che sono di una categoria molto speciale, ma noi li viziamo, perché non siamo nati realizzati; per questo non sappiamo come gestire questi bambini speciali e li viziamo. E non solo li viziamo, ma interferiamo con la scuola, interferiamo con questo come se fossimo i genitori più saggi mai esistiti. Poiché siamo sahaja yogi, dobbiamo essere molto più assennati degli altri genitori. Come potete interferire con qualsiasi scuola in qualsiasi luogo? Ma in Sahaja Yoga lo fate.
Ciò è dovuto alla mancanza di saggezza e all’incapacità di comprendere ciò che è buono e vantaggioso per vostro figlio. Se amate vostro figlio, dovete pensare al suo bene.
Dovete imparare dall’esperienza cosa accade ai bambini se sono lasciati così. Non potete viziare i vostri figli, non potete, in quanto sono una categoria di bambini speciali.
Non sono bambini che possano diventare dei vagabondi, non possono diventare dei ladri. Voi li renderete strani, non saranno né qui né lì.
Loro sono nati realizzati e devono essere instradati correttamente per realizzare la manifestazione completa del loro Spirito. Quindi, la possessività e gli stupidi attaccamenti nei confronti dei figli devono essere eliminati.
Non è un’imposizione - se volete distruggere vostro figlio potete distruggerlo - ma è un consiglio. Se foste dei Ganesha l’avreste capito; non sarebbe stato necessario spiegarlo così ampiamente. (Dovete fare) ciò che è bene per vostro figlio, perché dobbiamo avere dei bambini meravigliosi. Sono nati come bambini meravigliosi, vi dico. Se sono viziati, è a causa vostra. Li avete viziati voi. Li avete rovinati voi. Siete voi i responsabili. So di tanti bambini che sono davvero dolcissimi. Tengo anche delle riunioni con loro, li trovo molto più congeniali ed ho con loro rapporti decisamente migliori di quanto possa avere con voi. Loro non discutono mai, mai. Non dicono mai di no ed hanno ottime informazioni riguardo a tutti voi (risate).
Questa è una cosa così bella che oggi dovremmo desiderare che i nostri bambini diventino molto presto immagini di Shri Ganesha, i suoi gana, i quali devono risolvere tantissime cose. È un compito immane. Sahaja Yoga è la più grande conquista nell’evoluzione spirituale. E dobbiamo tutti dedicarci. Voi non dovete sacrificare nulla come hanno fatto i santi, niente del genere, non dovete soffrire per nulla.
La sola cosa è che dovete avere saggezza.
Per questo sono molto felice che oggi adoreremo Shri Ganesha. Quindi, il puro desiderio dovrebbe essere: “Shri Ganesha, per favore, donaci la saggezza divina”. È tutto. Contiene tutto in sé.

Che Dio vi benedica.

Il Puja di oggi sarà alquanto breve e oggi per prima cosa devono venire i bambini, tutti i bambini.