21 március 1985
Birthday Puja
Mumbai (India)
Születésnapi Puja, Mumbai (India), 1985. március 21.

Maráthiul beszéltem hozzájuk, mert itt nagyon sokan nem értenek semmilyen más nyelven, csak maráthiul.

Ma Gauri Puja napja van.

Gauri az, aki szűzként teremtette Shri Ganeshát, és ugyanígy kaptátok meg ti is az önmegvalósulást. Ugyanilyen módon. Tehát, ugyanazt az erőt kell használnotok magatokban, ami Gauri ereje, hogy tisztán tartsátok a szíveteket.  A szíveteknek tisztának kell lennie, a gondolkodásotoknak tisztának kell lennie, legyen az elmétekben tisztaság! Természetesen, az odaadással megkapjátok ezt a tisztaságot, de ha még marad valami az elmétekben, azt kell mondanom, hogy mától kezdve három dolog fog történni.

Először: elindítottuk a Vishwa Nirmala Dharmát. Shri Ganesha megfigyelése alatt, a Lélek irányítása alatt és Isten áldása alatt álltok. De vigyázzatok, mert amint azzá váltok, tartanotok kell magatokat ahhoz a dharmához, és ezt őszintén kell tennetek. Ha nem vagytok tisztességesek, mostantól kezdve nagyon kell vigyáznotok, mert bármi történhet veletek, ha átlépitek a ’maryada’-kat (határokat). Ameddig betartjátok a Sahaja Jóga maryadáit, reggel, este és éjjel azt mondva, hogy „Én egy Sahaja jógi vagyok”, addig senki sem tud ártani nektek, senki sem tud háborgatni benneteket. Ellenkezőleg, élvezni fogjátok az életet, ha tartjátok magatokat a maryadákhoz. De amint elhagyjátok a Sahaja Jóga  maryadáit, nagy problémáitok lesznek.

Ez a második dolog, amit el szerettem volna mondani nektek, hogy ma elindítottuk azt a nagyszerű vallást, amit réges-régen önmegvalósult lelkek ígértek. A harmadik dolog az, hogy mindezzel együtt, amit csinálunk, meg kell ígérnünk Istennek, hogy megismerjük a Sahaja Jógát, minden egyes szavát, megértésen és olvasáson keresztül. A Sahaja Jóga tudásának mesterei leszünk. Tisztán tartjuk magunkat. Teljesen átadjuk az életünket a Sahaja Jógának.

Ez az, amit meg kell ígérnetek a szívetekben. Amikor átadjátok magatokat a Sahaja Jógának, az azt jelenti, hogy az örömnek, az áldásnak és a békének adjátok át magatokat. Ebben ti nyertek, itt senki sem veszít. Ezt kell ma egyszer és mindenkorra elhatároznunk.

Amint tudjátok, ma van az a nap, amit az őseim az év első napjának hívtak. A ’kalasha’ (kancsó, kumba) és az Istennő sálja a Shalivahan dinasztia emblémája vagy zászlója. A mai késésemnek fontos oka volt, mert ma korábban Amavasya volt (a fogyó hold utolsó holdnapja), és meg kellett várnunk, hogy vége legyen az Amavasyanak, és elkezdődjön az első nap.

Ezért volt késés, nagy forgalmi dugó volt.  Minden el van rendezve. Nekünk nem szabad aggódnunk, hogy „Miért késünk, miért van ez?” Néha van, hogy korábban jövök, néha később. Minden el van rendezve, mivel Amavasya idején hogyan tarthatnátok Puját? Ez ennyire egyszerű! Minden el van rendezve, minden kidolgozódik, minden rendben van, csak legyetek önmagatok (a Lélek?). Ne legyetek zaklatottak semmi miatt, ne aggódjatok! Próbáljatok meg teljes békében maradni! Néha próbák elé állítalak benneteket, hogy lássam, mennyire tudjátok magatokban megtartani a teljes béke állapotát. Ha semmi rosszat nem tettetek, ha Sahaja jógik vagytok, akkor nem kell nyugtalankodnotok. Ha mások rosszat tettek, rendben, nem számít. Nem ti tettétek. Mindaddig, amíg ti nem hibáztok, nincs miért aggódnotok. Valójában, még ha valami rosszat tettetek is, Isten meg fog bocsátani. Tehát, nem kell semmi miatt aggódnotok.

Legyen meg bennetek minden erő, minden bátorság, és ezekkel az ígéretekkel induljatok előre, mert azt gondolom, a Sahaja Jóga most egy új fordulatot fog venni. Ebben biztos vagyok. Olyan szintre fogtok emelkedni, hogy ezrek és ezrek fognak csatlakozni a Sahaja Jógához. De ehhez, először is azoknak, akik az alapot alkotják, akik az elsők, nagyon keményen kell dolgozniuk, hogy felette álljanak az ostoba kísértéseknek, minden ostoba dolog felett, amit tenni szoktunk és ami asahaj (nem sahaj). A beszédmódotok legyen kedves, a viselkedésetek legyen jó, nagyon gyengéd és lágy. Úgy mozogjatok, mint egy jógi, éljetek úgy, mint egy szent és az emberek rajtatok keresztül a Sahaja Jóga nagyszerűségét lássák!

Isten áldjon meg benneteket!