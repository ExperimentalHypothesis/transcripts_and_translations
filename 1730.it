Shri Adi Shakti Puja (riassunto), Cabella Ligure, 25 Maggio 1997.

Oggi faremo il Puja all’Adi Shakti. Alcuni la definiscono il respiro di Dio, altri il suo desiderio, altri ancora dicono che è la Totale Energia di Sadashiva e che egli non può fare nulla senza di lei. Oggi parleremo di lei a partire dal momento in cui iniziò a lavorare su questa Madre Terra.

La prima cosa che dovete sapere è che l’Adi Shakti creò una kundalini nella Madre Terra e dalla Madre Terra creò Shri Ganesha. Madre Terra diventa dunque per noi una cosa molto importante. Se non sappiamo rispettarla, allora non sappiamo neanche come rispettare noi stessi. Sapete già che l’Adi Shakti si manifesta dentro di voi come kundalini, che è quindi il suo riflesso nell’essere umano; ma questo riflesso esiste anche nella Madre Terra in luoghi, città e paesi diversi che rappresentano i vari chakra e ciò che l’Adi Shakti ha creato.

C’è dunque una fortissima somiglianza tra il Virata, la Madre Terra e gli esseri umani: dato che tutti e tre sono un riflesso dell’Adi Kundalini, tra di loro ci deve essere una connessione molto profonda. Gli esseri umani non hanno compreso quanto siano connessi con la Madre Terra. La kundalini attraversò i diversi centri che via via costruiva risalendo dentro Madre Terra e infine scaturì dal monte Kailash (non so quanti di voi siano stati su questo monte ma se ci andrete sentirete che esso emette vibrazioni fortissime). Dunque, quando insultiamo Madre Terra non facciamo altro che insultare 1’Adi Shakti. Ci sono tanti modi grazie ai quali possiamo invece esprimere il nostro rispetto per lei. Ad esempio in India al mattino, prima di alzarsi dal letto e poggiare i piedi per terra, si usava dire: “O Madre Terra, per favore perdonami perché sto per toccarti con i miei piedi”.

Tutti i movimenti della Madre Terra sono controllati da questa kundalini interna, che è il riflesso dell’Adi Shakti; anche la gravità terrestre è una manifestazione di questa kundalini.

Perché allora soffriamo su questo pianeta così bello? Perché non rispettiamo quel che invece dovremmo rispettare al massimo. Madre Terra deve essere rispettata. Che significa? Che tutto ciò che è creato da lei, dal suo movimento, dal mare e da tutti gli elementi, deve essere rispettato. Alla base dei problemi attuali come l’inquinamento, o di ogni altro problema di cui si discute, c’è proprio il fatto che la gente non ha mai capito l’importanza degli elementi i quali, tutti e cinque, sono i sostegni della nostra vita.

Ci sono molte persone che, prima di costruire la propria casa, fanno un Boomi Puja, in segno di rispetto per Madre Terra. Lei comprende tutto, sa tutto e agisce, a volte, in modo tale per cui gli esseri umani poi non capiscono perché accadano certe cose. Ad esempio c’è un posto (a Kholapur, in India) dove, durante una festa in onore di Shri Ganesha, tutti i partecipanti si sono messi a bere. Questa è una cosa che non piace affatto a Madre Terra: gli ubriachi, camminando per strada, cadono. Così, a causa di costoro che avevano bevuto, ci fu un grosso terremoto e tutte le persone che avevano festeggiato bevendo vi furono coinvolte; solo al centro di Sahaja Yoga, che è in quella zona, non accadde nulla e nessun Sahaja Yogi riportò danni.

Possiamo ben comprendere che Madre Terra ha agito in modo tale da salvare tutti i Sahaja Yogi del posto, poiché la sua comprensione riguardo ai santi è molto grande: lei sa chi è santo, riconosce i piedi di un santo. E’ per questo che sono successe tante cose, ad esempio quando Mosè giunse al mar Rosso la Madre Terra si sollevò per consentire il passaggio: se fossero stati solo degli ebrei a dover passare non sarebbe successo nulla, ma fu Mosè con la sua santità a far sì che la Madre Terra stessa si sollevasse per aiutarli. Allo stesso modo, quando Shri Rama doveva costruire un ponte fra l’India e Lanka, Madre Terra lo aiutò sollevandosi. Quindi non dobbiamo mai incolpare Madre Terra per ciò che accade: chi è santo sarà sempre protetto da lei, che cercherà sempre di dargli tutto ciò che desidera, nei minimi particolari. Per esempio in questa strada [dalla casa di shri Mataji all’hangar] ci sono rose di dimensioni così grandi come non si trovano in nessun luogo al mondo; nel Pratisthan abbiamo girasoli talmente grossi che una persona sola non riesce a trasportarli. Come mai queste cose accadono solo in particolari luoghi?

Il fatto è che Madre Terra sa Chi vive qui, Chi sta camminando su di lei, perché comprende le vibrazioni. Ci sono alcuni posti che vengono considerati sacri: come è stato scoperto che lo sono? A causa delle forze magnetiche. Sono rimasta sorpresa quando, in Inghilterra, ho scoperto che nel luogo dove vivevo si incrociavano delle forze magnetiche. Quando io sono andata a viverci queste forze esistevano già da tempo: la Madre Terra quindi oltretutto organizza, predispone le cose per i santi. E’ molto interessante vedere come vi guidi nel modo giusto. Non so quanti altri esempi potrei farvi, ma certo voi non immaginate nemmeno quanto lei comprenda e protegga amorevolmente tutti i santi.

Insomma tutti gli elementi atmosferici, come la pioggia, arrivano nel momento giusto e così la luna, e il sole. Tutto funziona in modo così bello se è presente un santo perché gli elementi sanno che i santi sono persone pure, sono l’essenza della vita e devono essere accudite, curate; sanno che devono occuparsi di loro e non delle persone inutili. Ad esempio è successo che diverse persone, mentre si stavano recando in pellegrinaggio alla Mecca, siano rimaste uccise e un fatto analogo era già accaduto anche ad Amarnat, in India. Perché? In realtà queste non erano persone sante, andavano lì solo per compiere un rito, e quindi, a giudizio di Madre Terra, erano assolutamente inutili, non avevano importanza; ma nessuno vuole imparare e ammettere questo tipo di valutazioni. Madre Terra ha voluto far capire che il semplice fatto di andare in tutti questi luoghi, che senza alcun dubbio sono sacri, non garantisce un’ascesa spirituale.

Parliamo della Mecca. Sapete che io sono nata a Chindwara; La Mecca e Chindwara sono situate entrambe sulla linea del Tropico del Cancro: come mai?

Inoltre ‘Mecca’ significa Makkeswar-Shiv: è un luogo di Shiva. Per quale motivo Maometto avrebbe detto alla gente di venerare una pietra? Egli non credeva in idoli di pietra, anzi era contrario alla adorazione di qualunque idolo. Allora perché disse che questa pietra nera doveva essere adorata, che doveva essere meta di pellegrinaggi? Perché poteva sentire, grazie alle vibrazioni, che quella pietra era uno swayambu [pietra sacra che spontaneamente Madre Terra fa affiorare]. Da allora tutti i musulmani come pazzi fanno continuamente pellegrinaggi fin lì, ma in realtà non si è mai visto nessuno migliorare semplicemente per essere andato alla Mecca: per loro è solo un rituale, pensano di ottenere così una specie di certificato da mostrare a Dio quando moriranno.

Anche il vostro papa concede certificati così che, una volta in paradiso, possiate dimostrare di essere stati dei veri cristiani.

Questo ritualismo è cresciuto veramente troppo. In India, ad esempio, abbiamo molti swayambu, creati sempre dalla kundalini, che sono oggetto di grande venerazione; io li ho visitati quasi tutti e sono rimasta sorpresa nel constatare che la maggior parte dei pujari (sacerdoti addetti all’adorazione di uno swayambu) soffrono di malattie gravi. Uno di loro, che era paralizzato, mi ha chiesto come mai avesse un tale problema nonostante fosse lì, al servizio di quella pietra che era realmente, come io stessa avevo confermato, divina, uno swayambu. Gli ho risposto: “Tu sei qui solo per far soldi! Non puoi arricchirti nel nome di Dio: se non vuoi servirlo non occorre che tu stia qui; se invece vuoi veramente servirlo resta, ma senza ricavarne soldi!”

E’ cosa molto comune che persone di questo tipo rimangano paralizzate.

E’ una questione di comprensione profonda: gli elementi, la Madre Terra, sanno tutto di tutti perché la loro kundalini non è come la vostra, in se stessa pura ma che a causa del vostro comportamento umano, dei vostri errori, dell’ego e del superego, di tutta questa serie di cose senza senso, non è più tanto sensibile e non vi può far capire ciò che accade. Dovete coltivare una spiritualità molto attenta e sensibile tramite la quale essere consapevoli immediatamente del vostro pensiero, e sapere e comprendere ogni cosa. I1 problema è che tutto questo non c’è.  Perché non l’avete questa sensibilità? A1 contrario mi sono accorta che se la vostra mente decide di agire contro qualcuno, immediatamente voi cominciate a fargli notare che ha dei blocchi in qualche punto; in realtà è proprio la persona che dice queste cose ad avere dei problemi.

Tutto questo deve farci capire che per riflettere davvero l’Adi Shakti dovremmo essere puri, completamente puri, come un sari bianco: se una goccia scura cade su di esso si nota subito. Se voi riusciste ad essere completamente bianchi, potreste sia vedere le vostre più piccole macchie sia percepire quelle degli altri. Questo livello si raggiunge se si conduce una vita pura e si mantengono puri la mente e il cuore. Non c’è alcun bisogno di manipolare nulla, dovete essere naturali come la Madre Terra: vi sembra che lei manipoli qualcosa? Se mettete un seme nella terra, germina spontaneamente. L’attività di Madre Terra è così spontanea! Noi non ci preoccupiamo mai per lei. Guardate quante varietà di fiori, di fragranze, di forme, come faccia crescere tutto con tale equilibrio in ogni luogo! Perfino nei più piccoli atomi e molecole di questa Madre Terra c’è saggezza.

Il più bel riflesso dell’Adi Shakti è qui davanti a noi, è proprio questa Madre Terra che, come prima cosa, dobbiamo assolutamente rispettare.

Sono contenta che siate seduti per terra; è una cosa ottima sedere per terra durante la meditazione perché una qualità speciale della Madre Terra, che… sfortunatamente ho anch’io, è quella di assorbire i vostri problemi. Quando lei li assorbe voi ve ne liberate senza difficoltà. Se non potete sedere per terra fate in modo di star seduti su una pietra, su del marmo o su qualcosa di naturale. Se meditate seduti sulla plastica non so quanto questa potrà aiutarvi! Ecco perché vi chiedo sempre di usare cose naturali, perché possono assorbire molto bene i vostri problemi.

Anche per altre cose voi vivete in modo innaturale, sia a livello fisico che mentale. A livello mentale non fate altro che star sempre lì a discutere e a dare spiegazioni, siete capaci di andare avanti all’infinito! Fate venire veramente il mal di testa in questo modo! Se siete invece spontanei, saprete immediatamente cosa un’altra persona sta cercando di fare, di dire o di comunicare. Non c’è bisogno affatto di pensarci su poiché potete assorbire persino il pensiero della persona con cui parlate! Assorbire non significa prendere in sé le cose cattive di un altro: semplicemente siete capaci di comprendere ciò che una persona sta dicendo e lo filtrate.

Ora, il problema dell’attuale incarnazione dell’Adi Shakti è questo: io decisi che vi avrei fatto entrare, vi avrei assorbiti tutti nel mio corpo, e così ho fatto pur essendo questo un gioco molto pericoloso. L’ho fatto perché è previsto che in questo periodo di tempo io faccia questo. Ma, insieme a voi, ho assorbito in me anche tutti i vostri problemi, tutte le vostre difficoltà. In questo modo è come se foste stati messi dentro ad un oceano: voi venite puliti, ma che succede all’oceano? L’oceano continua ad avere tutti i vostri problemi e questi sono molto fastidiosi!

Quindi la cosa migliore da fare sarebbe che vi puliste da soli.

E’ molto importante la pulizia fatta attraverso l’introspezione. Questo non significa che dovete mettervi a pensare, ma che dovete meditare e dovreste farlo tutti. Devo dirvi che c’è stato un meeting con i leaders e, appena sono arrivati, io ho avuto forti dolori allo stomaco e anche diarrea. Chi sia stato a portare questi problemi non lo so, né importa: come Madre non mi preoccupo di queste cose purché vi mettiate tutti a posto e vi purifichiate perché, proprio come Madre Terra mi prendo cura di voi e, così come lei vi ama, anch’io vi amo.

Vi amo comunque, buoni o cattivi che siate. Ma se volete avere riguardo nei miei confronti cercate di essere dei sahaja yogis veramente bravi, non persone che si mettono in mostra, che fanno affari, che stanno sempre a pensare, a discutere o a criticare gli altri. Basta che vi mettiate a meditare dieci o quindici minuti al giorno e godrò di ottima salute perché non riceverò più da voi tutte queste ‘iniezioni’ che hanno cominciato a crearmi dei problemi senza alcun vero motivo. Questo volevo dirvi e sono sicura che siete persone molto sensibili e capirete che vostra Madre non dovrebbe soffrire. Perché, sapete, a volte per me è veramente come una crocifissione giornaliera, e non so che dire. Per esempio l’altro giorno a Delhi è venuto un signore che è un leader e, appena è arrivato, un mio piede ha cominciato a distorcersi e a farmi molto male e non sapevo cosa dire a questo signore. Avrei dovuto mandarlo via ma rischiavo di ferirlo; allora gli ho chiesto cosa avesse fatto, dove fosse stato, così lui ha capito ed è andato via. La vicinanza fa questo effetto: se persone con grossi problemi arrivano molto vicine alla mia attenzione è proprio come se prendessi su di me una croce.

Per voi si tratta semplicemente di rendervi conto del motivo per cui siete in Sahaja Yoga: ci siete per ascendere, per andare sempre più in alto. Dovete seriamente chiedervi se state meditando regolarmente, se ognuno di voi sta facendo qualcosa. Non solo per sé ma anche per far crescere gli altri, per dar loro la realizzazione.

Ho visto che le donne soprattutto non si danno molto da fare al riguardo e questo è veramente sbagliato: voi donne siete le madri e dovete tutte andare fuori a dare la realizzazione agli altri! Invece in questo caso si dimostrano più attivi gli uomini delle donne, così tutto procede al contrario di come dovrebbe: da un lato ci sono gli uomini che, certamente, sono attivi ma non meditano, mentre le donne meditano e basta. Si è creata una specie di divisione dei compiti: tu che stai a casa medita, e io vado fuori a diffondere Sahaja Yoga.

Così non può funzionare bene! Invece la stessa persona deve sia meditare sia andare a diffondere Sahaja Yoga, si devono fare entrambe le cose. Supponiamo che voi siate una persona che medita ma non diffonde Sahaja Yoga: non crescerete mai perché, dopo tutto, la kundalini è una donna molto saggia e pensa che sia inutile rendere santa una persona del genere. Sahaja Yoga non è qualcosa di individuale, non è fatto perché una persona diventi santa restando inerte da qualche parte, non si fa solo per se stessi ma è un avvenimento collettivo: così se non siete di aiuto alla collettività la kundalini ne prenderà atto. E’ come se in un corpo un organo decidesse di non lavorare più o una cellula di non crescere più, di non preoccuparsi affatto del resto del corpo: questo non può accadere. Noi siamo come un organismo vivente, ve l’ho detto centinaia di volte, e questo organismo deve crescere ed anche assorbire. Per avere energia dovete meditare e crescere; se non crescete siete finiti, non siete più dei sahaja yogis. Un sahaja yogi deve dare la realizzazione agli altri.

Tra le varie attività la principale deve essere quella di trovare il modo di dare la realizzazione agli altri. Finché non ci prenderemo veramente cura di questo aspetto non potremo mai crescere in Sahaja Yoga. Per esempio prendete la mia posizione: io sto bene, sono completa, non ho alcun problema; e allora per quale motivo ho lavorato così duramente e ho voluto tutti questi sahaja yogis? Non devo mica crescere ancora io, sono già cresciuta! Perché allora, che bisogno c’è? I1 bisogno nasce dall’amore: io ho così tanto amore che ho bisogno di incanalarlo; se non lo faccio, soffoco. Non posso riversarlo su di me. Così questo Amore si deve diffondere e ho bisogno di persone come voi che possano portarlo agli altri e renderli felici. Questo è il tipo di visione che ho (molti santi hanno predetto che questo sarebbe accaduto proprio in questa particolare epoca) ed è assolutamente ovvio che voi siate tutte persone scelte proprio per questo tipo di lavoro. Fino a che punto poi comprendiate la vostra importanza, questo è un altro discorso.

Agite per la vostra emancipazione, certo, e meditate; ma se non incanalate l’Amore Divino, a che servirà? Come si può risolvere questo grande problema del mondo che è proprio la mancanza di amore, il fatto che non ha mai conosciuto l’Amore Divino? Questo Amore deve essere dato, le persone devono sentirlo, devono sentire il Potere dell’Adi Shakti, devono conoscerlo. Altrimenti direi che vi comportate da egoisti: voi state bene ma non date niente agli altri. Questo è il motivo per cui a volte Sahaja Yoga fallisce nel creare una personalità equilibrata in un essere umano. Per esempio, quando c’è un matrimonio fra due sahaja yogi, il mio desiderio è che essi sviluppino comprensione e amore reciproco ma soprattutto amore per Sahaja Yoga e per gli altri (solo a queste condizioni è giustificato un matrimonio in Sahaja Yoga, altrimenti che senso avrebbe?) Questo però non succede.

Quel che succede è che, una volta sposati, o i due cominciano a discutere e poi chiedono il divorzio, oppure si chiudono nell’ambito della loro famiglia, della loro casa, e tutto diventa così piccolo, così limitato! Ma non siete venuti in Sahaja Yoga per questo! Dovete rendervi conto delle vostre responsabilità. Guardate come Madre Terra conosce bene le sue responsabilità. Lei è fatta, in fondo, di poco: di terra, di fango. Ma guardate com’è consapevole, come fa le cose, com’è attenta, come si prende cura di tutto. Mentre voi, che pure siete stati benedetti così tanto, non vi sentite in dovere di dare tutto questo agli altri. Il Cristianesimo si è diffuso a partire da dodici discepoli; non è che sia stato un bel lavoro quello che hanno fatto però è stato fatto, e questo vale anche per l’Islam.

Pur deviati da quello che dovevano essere, Cristianesimo e Islam sono comunque riusciti a diffondersi; perché non dovrebbe accadere lo stesso al giusto e integro lavoro di Sahaja Yoga? Si deve assolutamente diffondere, dev’essere fatto in diversi luoghi! Ricercate tutti i luoghi dove poter andare a parlare di Sahaja Yoga, fate qualcosa di buono per gli altri e aiutateli in qualche modo ad innalzarsi al di sopra di un’esistenza comune fatta di miserie, di infelicità e di distruzione. I1 tempo che abbiamo è veramente poco e, vedete, in proporzione noi ci muoviamo in modo troppo lento; dobbiamo andare più in fretta, progredire molto di più e creare molti più sahaja yogis attraverso uno sforzo molto intenso e consistente. In realtà voi fate Sahaja Yoga ‘di tanto in tanto’ ed è per questo che non vi assumete le adeguate responsabilità. Dovete imparare dalla Madre Terra.

Potreste dirmi:  “Madre, non potremo mai essere come Te, dopotutto Tu sei l’Adi Shakti! Con un dito puoi muovere qualsiasi cosa!” Ma perché dovrei farlo? Che bisogno c’è? Considerando che siete il Mio riflesso come lo è Madre Terra voi, nella vostra interiorità, dovete diventare molto più sensibili ai bisogni del mondo. Nella vostra interiorità, dove c’è tutta la creazione e la sua bellezza. Quali sono i bisogni del mondo? Se oggi sbagliate, andrà tutto distrutto per sempre e solo pochissimi si salveranno; perciò è necessario che diffondiate Sahaja Yoga, perché questo Amore non è solo per voi,  non dovete gioirne solo voi ma il maggior numero possibile di persone al mondo. Così oggi dovete decidere che, come figli dell’Adi Shakti, dovete andare tutti ovunque, in ogni angolo della terra e gridare, dire a voce alta in che periodo particolare stiamo vivendo e che genere di compito dovete portare a termine.

Ci deve essere qualche motivo se siete qui. All’inizio i sahaja yogis mi chiedevano: “Madre, chi ero nella vita precedente, ero forse Shivaji?” Io dicevo:  “A che vi serve saperlo? Potete essere stati chiunque, ma quello che siete oggi è molto di più!” Potreste essere stati Napoleone o qualche re o regina, e allora? Che hanno fatto di così grande? Hanno forse mai alzato la kundalini a qualcuno, avevano qualche potere? Anche i discepoli del Cristo o quelli di Maometto: hanno fatto mai qualcosa del genere, capivano forse qualcosa della kundalini? Avevano un amore tale per gli altri da poter dar loro la realizzazione? Ci sono stati i Sufi: non hanno mai dato la realizzazione a nessuno. Tutti i santi che ci sono stati non hanno mai dato la realizzazione; neanche Maometto, Buddha o il Cristo l’hanno fatto. Né Krishna né Rama hanno mai fatto qualcosa del genere: voi invece potete farlo!

Voi potete farlo e sapete tutto della kundalini: è una cosa veramente grande, possibile perché siete figli dell’Adi Shakti. Voi siete qui e vostra Madre è qui, e io sono molto fortunata che voi ci siate, sono molto orgogliosa di voi, ma non smetterò di dirvi che il lavoro deve andare più veloce, dobbiamo muoverci più velocemente e portare più gente in Sahaja Yoga. E’ piuttosto difficile per me dirvi qualcosa in maniera forte, non è la mia natura, non posso andare in collera o parlarvi in modo duro, ma vi dico che se vi indebolite l’unico effetto sarà che indebolirete completamente anche me: significa questo, nientemeno che questo. Se non volete che accada, la mia richiesta è che oggi facciate tutti un voto con cui vi impegnate a diffondere Sahaja Yoga, a parlare e a sapere tutto di Sahaja Yoga. Molti non sanno nulla ed è veramente sorprendente vedere dei sahaja yogis che non sanno nulla; alcuni vengono a crearmi dei problemi con i matrimoni, dicono che non possono più stare insieme ecc.

La gente mi crea una varietà enorme di problemi, assurdi per dei sahaja yogi! Siete qui per creare problemi o per rimuovere voi i problemi della gente? In generale siamo andati bene, devo dire, ma deve accadere di meglio: dobbiamo crescere più velocemente, con più entusiasmo e gioiosamente. Non potete immaginare che gioia si provi quando si dà la realizzazione agli altri, è il momento più gioioso che esista e, se provate una volta questa gioia, ne vorrete sempre di più. Dopo Sahaja Yoga veramente ogni desiderio si dissolve in questo unico desiderio: dare la realizzazione a tutti, chiamare anche le persone che passano per la strada e dir loro: “Venite, vogliamo darvi qualcosa, se vi sedete qui vi diamo la realizzazione!” Deve essere questo il vostro stile, proprio come dei matti: “Oh, no! Tutta questa gente non può stare senza la realizzazione! Andiamo!”.

Dovete andare nelle chiese, nelle università, in tutte queste comunità dove le persone non hanno proprio idea di quel che possono raggiungere e parlare con loro senza paura, senza malizia, dire loro di ascoltarvi poiché siete lì per aiutarli, siete lì per il loro bene e non per il vostro. Sono sicura che se farete così, la kundalini dentro di voi sarà molto contenta. Lei non è contenta delle persone che non la usano in modo completo. Lei vuole solo aiutarvi a fare tutto ciò che è necessario per l’emancipazione del mondo intero.

Che Dio vi benedica!

