TV Interview, October 21st, 1982, Plymouth, UK

Jos pasekėjai ją mato kaip didžią dvasinę lyderę, galinčią išgydyti visas ligas – netgi vėžį.

Aišku, šiuos tvirtinimus jūs jau turbūt esate girdėję prieš tai iš kitų taip vadinamų guru (dvasinių mokytojų), tačiau jos sparčiai didėjančiam pasekėjų ratui Matadži Nirmala Devi yra kitokia. Šį vakarą ji paskleis savo žinią viešojoje programoje Ekseteryje. ŽURNALISTAS: Matadži, pasaulyje, kuriame gausu gydančiųjų ir guru, yra daugybė apsišaukėlių ir šarlatanų. Sutiktumėte su tuo, kad daug žmonių gali skeptiškai reaguoti į Jūsų tvirtinimus? ŠRI MATADŽI: Žinoma, taip ir turėtų būti. Kodėl jie taip nereaguoja, aš nesuprantu. Jūs turite naudoti smegenis ir pasiekti tinkamas išvadas. Kodėl ieškote, ko ieškote ir pas ką einate. Šie žmonės, kurie prašo iš jūsų pinigų ir gyvena kaip parazitai jūsų sąskaita, negali būti guru, matote, jie yra savigarbos neturintys žmonės. ŽURNALISTAS: Jūs visiškai neimate pinigų?

ŠRI MATADŽI: Visiškai. Turiu omeny, kaip galiu imti pinigus už tai, kas yra meilė, o meilė yra Dievas. Kaip galiu imti už tai pinigus? ŽURNALISTAS: Tvirtinama, kad netgi tokio interviu kaip šis žiūrovai, vien tik pažiūrėję į Jūsų atvaizdą televizijos ekrane, gali patirti tam tikrus fizinius pojūčius Jūsų galios. Kaip tai veikia? ŠRI MATADŽI: Taip. Bet jei jie tik nukreips delnus į mane štai taip, netgi dabar jie gali pajusti vėsų dvelksmą, srovenantį per jų delnus. Dauguma gali tai pajusti, kaip jie tai pajautė Honkonge, tačiau, jei esate komplikuoti žmonės, tai gali užtrukti. Tačiau dažniausiai žmonės yra paprasti ir jie tai pajaučia. Vėsus dvelksmas tiesiog pradeda pūsti į jų delnus.

Ir tai yra Šventosios Dvasios dvelksmas. ŽURNALISTAS: Tiesiog šiuo metu laikant delnus, nukreiptus į ekraną? ŠRI MATADŽI: Tiesiog taip. Tiesiog taip, taip. ŽURNALISTAS: Na, Jūsų žinia yra apie savęs supratimą, suvokimą, turiu omeny, ką tiksliai tai reiškia? ŠRI MATADŽI: Savastis reiškia Visagalio Dievo atspindį mūsų širdyje. Tačiau tai glūdi virš jūsų galvos. Ir savęs suvokimas, paprastais žodžiais tariant, yra tikrasis krikštas. Tai yra tikrasis krikštas. Tai reiškia, kad jūsų Dvasia patenka į jūsų suvokimą, į jūsų sąmoningą protą, į jūsų centrinę nervų sistemą, taigi jūs pradedate įsisąmoninti savo Dvasią, kuri pasireiškia jumyse kaip energija.

Ši energija – tai visa persmelkiančio Dievo energija. ŽURNALISTAS: Tačiau esu įsitikinęs, kad dauguma žmonių mano, jog jie jau puikiai save pažįsta ir nejaučia jokio poreikio papildomai energijai. ŠRI MATADŽI: Tai pernelyg didelis pasitikėjimas savimi. Tačiau yra būdas sužinoti. Jei pažįstate save, tai jūs turite žinoti, kurie centrai jumyse blokuojasi, kurie centrai blokuojasi kitame žmoguje. Tai tampa svarbu, tai nėra proto projekcija: „Aš esu toks ir toks.“ Tarkime, sakau, kad aš esu tam tikros vietos valdytoja. Ar aš ja tapau? Ne. Man reikia turėti tam tikrų galių. ŽURNALISTAS: Ir Jūs iš tikro galite pažiūrėti į kitą žmogų ir pasakyti, kas jam negerai, ar pajausti, kas jam negerai?

ŠRI MATADŽI: Taip, galiu, galiu pažiūrėti į žmogų ir pasakyti, tačiau kiti, kurie yra Sahadža jogai, gali pajausti tai tik savo pirštų galiukais. Bet mes kalbame kitokia kalba, mes nesakome: „Tau vėžys“, nes tai netinkamas pasakymas. Mes sakome: „Tau blokuojasi toks ir toks centras.“ Tarkim, kažkas yra labai egoistiškas. Tada nesakome: „Tu esi egoistiškas“, sakome: „Tavo Agija blokuojasi.“ Taigi toks žmogus nesijaučia įžeistas, suprantate. ŽURNALISTAS: Bet identifikavusi problemas Jūs taip pat galite jas pašalinti. ŠRI MATADŽI: Taip. Jei identifikuojame problemas, taip pat žinome, kaip jas pašalinti. ŽURNALISTAS: Kas nutiko prieš dvidešimt metų, kai Vakarų pasaulyje apie guru buvo tik išgirsta? Atrodo, mes puikiausiai išgyvenome ir be jų. ŠRI MATADŽI: Matote, šis laikas – tai prisikėlimo laikas, tai Paskutinio Teismo laikas.

Apie tai paaiškino jūsų didis poetas Viljamas Bleikas, kuris pasakė, kad nauja žmonių rūšis, jis ją pavadino Dievo žmonėmis, gims šioje Žemėje ir taps pranašais, jie turės galių paversti kitus pranašais. Žinoma, Indijoje taip pat buvo pranašystė prieš tūkstančius metų, kad... Šis darbas prasidės 1970 m. ir, kad daugybė žmonių gaus savo realizaciją. Apie tai jau yra paskelbta. ŽURNALISTAS: Ir mes dabar esame šiame laikmetyje? ŠRI MATADŽI: Taip, šis laikas atėjo, štai kodėl šie žmonės buvo gimę. Ir yra daugybė vaikų, kurie gimė realizuoti. Ir jūs nežinote, kas jie tokie, nes jie turi tas vibracijas ir yra kitokie žmonės. ŽURNALISTAS: Matadži, iš tikrųjų labai Jums dėkoju. ŠRI MATADŽI: Ačiū.