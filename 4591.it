La nuova era, Seminario di Plaw Hatch (GB), 15 Novembre 1980.

Potete distinguere le persone interessate molto seriamente a Sahaja Yoga, che sono dedicate, che hanno passione per Sahaja Yoga, che sentono che questa è la cosa più importante della vita. Ormai, dovete aver realizzato che voi siete il popolo degli uomini e delle donne di Dio, e che dovete essere preparati ad impugnare la bandiera della Nuova Era, della trasformazione di Sahaja Yoga in Maha Yoga, in una vasta area di spiritualità. Voi siete i canali che produrranno quest’energia. Se foste stati semplicemente dei canali, la vostra responsabilità sarebbe stata molto minore.

Ma Sahaja Yoga è un processo vivente di tipo molto diverso. Forse potreste aver già notato che, una volta ricevuta la Realizzazione, per prima cosa essa inizia a trasformare voi, poi inizia a trasformare gli altri. Con la vostra presenza, iniziate a trasformare gli altri. Con la vostra esistenza, iniziate a trasformare l’atmosfera, i più sottili problemi della negatività vengono tutti risolti. Come un albero che, fiorendo, con la fragranza della fioritura, crea intorno a sé un’aura diversa che attrae tutte le api a raccogliere il miele.

Analogamente, quando una persona è realizzata, illuminata, l’aura si espande ed iniziate ad attrarre a voi le persone. Dovete ricordare alcuni punti riguardo a Sahaja Yoga: il primo passo è che ricevete la luce, il secondo è che la generate. Non avviene in nessun altro processo che voi generiate la luce da voi stessi, con la vostra volontà, con la vostra comprensione, con la vostra libertà. Per esempio, un albero può generare dei semi, ed i semi potrebbero diventare alberi, ma i semi non si rigenerano, non hanno volontà. Mentre qui i semi sono esseri umani e soltanto gli esseri umani hanno volontà.

Siete stati illuminati con la vostra volontà. Con la vostra volontà potete rigenerare, o meglio, potete generare da voi stessi Sahaja Yoga, per andare avanti. È una comprensione molto sottile: quando si accende la fiamma di una candela, essa non è in grado di generarne altre attraverso la sua volontà. Deve farlo qualcun altro. La vostra volontà, dunque, è importantissima in Sahaja Yoga. “Ciò che voi volete”. Questo è davvero importantissimo.

Volontà però non significa desiderio. Volontà significa desiderio messo in azione. Potete farlo. Ciò che voi fate è desiderare e poi mettere in azione il desiderio. Potete farlo. Prima di tutto dovete sapere che occorre avere il desiderio, che indubbiamente voi siete dei ricercatori. Intendo dire che appartenete a questa categoria, siete nati ricercatori, non potete sottrarvi a questo. Siete ricercatori. Qualsiasi possano essere i vostri problemi, qualunque sia la vostra origine, qualsiasi errore possiate commettere, siete ricercatori. I ricercatori sono ricercatori.

Se guardate in questa stanza, per esempio, quante luci ci sono? Al massimo sei, sette, otto, nove, dieci, undici, fra tutte e due le stanze messe insieme. In questa stanza solo cinque. Non tutti sono una luce. Voi siete coloro che danno la luce, e questo riuscirà attraverso la vostra volontà. Quanto dovrebbe essere potente la nostra volontà? Quanto dovremmo essere dedicati per quanto concerne la nostra volontà?

Dovete capire a fondo questa volontà dentro di voi. Una volta che iniziate a praticare Sahaja Yoga, vi rendete conto di quanto Sahaja Yoga sia importante, e che dà un significato vero all’intera creazione, agli occhi di Dio e del Potere Divino. Questo deve riuscire, è questo lo scopo della vita. E, sorprendentemente, questo è lasciato alla vostra volontà, non alla mia volontà. Io non ho volontà, non ho azione. è la vostra volontà che lo farà riuscire. Perciò dovete dedicarvi.

Ed ora, dovete valutare attentamente voi stessi. Quanta volontà ho? I seminari vi aiutano a vedere quanto volete veramente che Sahaja Yoga abbia successo. Questa è la seconda cosa. Che cosa dovremmo fare perché (Sahaja Yoga) abbia successo? Dobbiamo comprendere le basi fondamentali di Sahaja Yoga, provare a guardare dentro noi stessi: ne comprendiamo i fondamenti? E possediamo le qualità che ci permettono di sostenere queste basi?

Il primo fondamento di Sahaja Yoga è che dovete diventare il vostro Spirito, affinché il vostro corpo emetta unicamente i poteri dello Spirito. Questo è il primo fondamento di Sahaja Yoga. Da sempre, in tutte le religioni, in tutti i grandi libri, persino nella Bibbia e nella Gita, è scritto che dovete avere fede. Dovete avere fede. La parola Fede non è mai stata spiegata in nessuno di questi libri e, così, la gente ha pensato che la fede cieca sia l’unico modo di credere, che si debba avere una fede cieca. Avrebbe dovuto essere spiegato, invece è stata adottata una grande parola come Fede. E la usano: fede cieca e fede. Così la gente ha iniziato a ricamarci sopra. Per esempio, state camminando per strada, e dite: stavo pensando a Dio quando improvvisamente ho trovato un anello d’oro, quindi la mia fede è stata dimostrata perché è stato Dio ad aiutarmi a trovare quest’anello d’oro.

Oppure dite che era in atto un divorzio, o qualcosa del genere, e: ‘ho pregato Dio e questo divorzio non è avvenuto; è l’aiuto di Dio’. Ma questo tipo di preghiera ha un altro risvolto. La gente può dire che coloro che non credono affatto in Dio hanno successo. Come lo spiegate, allora? Non hanno alcuna fede, sono proprio dei pagani, eppure hanno molto successo nella vita. Allora, come lo spiegate? Sahaja Yoga ha un altro elemento importantissimo, cioè la rivelazione di tutti i grandi termini già usati in precedenza. Poiché nessuno aveva ricevuto la Realizzazione, non si poteva parlare di fede, né di fede cieca né fede reale. Come si può parlare di luce e di oscurità a chi non ha occhi?

A quei tempi la fede era un sostegno, un modo con cui sostenervi. La seconda cosa era la fede nella vostra Resurrezione, nel fatto che sareste diventati il vostro Spirito. Il terzo livello, oggi, è riconoscere che la Realizzazione vi dà esperienze e, allora, la vostra fede si stabilizza. Non una fede cieca, ma completamente illuminata. Per esempio, voi entrate in questa casa e vedete da soli com’è. Allora ci credete, credete che sia così.

Credete in ciò che avete visto ora; voi avete visto, Sakshat. Avere Sakshat significa comprendere per intero ciò che avete percepito attraverso i vostri cinque organi sensoriali. A provarlo, è chiaro come la luce del sole. È questa la realtà, non si tratta di congetture, di chiacchiere. Tutte le parole usate nelle Scritture sono, dunque, una Rivelazione. Significa che avete visto accadere queste cose nella vita reale. Come quando Io dico HA, e la Kundalini sale, lo avete visto tante volte. Io dico HA, ed iniziate a sentirla. Solo dicendo HA e HOO, e HEE, ottenete le vibrazioni. è assolutamente così, ora potete constatarlo da soli. Non esiste incertezza del tipo: “Potrebbe riuscire o meno; potrebbe non riuscire, potrebbe essere vero oppure no”. Tutte queste cose non esistono. È la pura verità.

Ma, innanzitutto, dovete diventare il vostro Spirito. Senza conoscere lo Spirito non potete conoscere Dio. Ma lo Spirito è qualcosa di sensibile. C’è, non c’è dubbio, esiste, senza dubbio, ma dovrebbe risplendere nella vostra attenzione. Dovete capire che la vostra attenzione deve essere congeniale allo Spirito. Se l’attenzione non Gli è congeniale, lo Spirito non risplende. Lo Spirito risplenderà in un’attenzione che sia solida. Rafforzatela attraverso l’equilibrio, portatela ad un livello stabile. Bilanciate i vostri pensieri, i vostri occhi, i vostri desideri. Cercate di bilanciarli. Equilibrate il vostro Ego e il Superego. In tal modo l’attenzione si equilibra  moltissimo.

Ora, che cosa fate con la vostra volontà? Prima di tutto desiderate, e poi agite. Dove sto andando? Che cosa sto facendo? Io sono un ricercatore, è giusto fare questo per un ricercatore? L’equilibrio si ristabilirà immediatamente. Deve instaurarsi questo equilibrio; la cosa principale è bilanciarvi. Qualsiasi comportamento estremo deve essere riequilibrato. Qualunque atteggiamento estremo nei confronti della vita deve essere eliminato. Invece qui abbiamo scoperto che la volontà agisce all’opposto ed in una opposta direzione.

Le persone, per esempio, diventano ostinate. Non vogliono accettare che occorra bilanciarsi, dicono “Oh, io sono a posto”, e vi danno tutte le spiegazioni per dimostrare che loro sono a posto. A chi date queste spiegazioni? State combattendo contro voi stessi. Perché? Perché non siete ancora completamente integrati dentro di voi.

Il secondo punto, dunque, è l’integrazione. Integrazione della vostra attenzione. L’integrazione si raggiunge quando fate qualcosa, desiderate la stessa cosa e ne gioite. Se volete qualcos’altro, scoprirete che l’integrazione della vostra attenzione ancora vacilla. Se invece cercate lo Spirito, volete solo che il vostro Spirito sia felice. Lo Spirito è sempre felice. E come renderete lo Spirito felice? Quando dite di volere la felicità dello Spirito, in realtà dite di volere la felicità della vostra attenzione. Significa mantenere l’attenzione felice e gioiosa, completamente integrata con il vostro essere, non con l’ego. È qui che occorre usare il discernimento.

Dal bilanciamento e l’integrazione, arriviamo quindi al terzo punto, che è il discernimento, perché voi siete membri anziani di Sahaja Yoga, studenti molto anziani, e dovete saper usare il discernimento; che cosa adottare e che cosa non adottare. È molto facile criticare gli altri, è facilissimo dire che gli altri sbagliano, ma la cosa più facile dovrebbe essere vedere che c’è di sbagliato in voi, perché non potete correggere gli altri, potete correggere solo voi stessi. È così semplice! Se, per esempio vostra figlia fosse sposata e ci fosse qualche problema fra lei e il marito, è meglio che parliate con vostra figlia piuttosto che con il marito, perché lei vi appartiene. Allo stesso modo è meglio correggere se stessi piuttosto che gli altri. Correggersi è la cosa più facile, se poteste osservare il vostro ego che ve lo impedisce. E chi è che ci guadagna? Chi è la persona che riceve la benedizione e la felicità di Sahaja Yoga?

Le vecchie abitudini che sono dentro di noi e che vi danno ostinazione, devono essere osservate con grande discernimento ed ora, con tutto questo addestramento in Sahaja Yoga, dovreste essere in grado di vedere anche a livello razionale l’aspetto del discernimento. Ho visto che chi percorre sempre la stessa strada ha molto discernimento, sa esattamente dove girare, le svolte da evitare e quelle da prendere, e come raggiungere un certo posto. È il segno della vostra maturità. Dovete avere discernimento.

Inoltre, avete le vibrazioni ad insegnarvi la discriminazione. Ma qualche volta potreste perderle. Allora, con la razionalità, se discriminate e cercate di scoprire cosa c’è di sbagliato, dove state sbagliando, capirete molto facilmente che state sbagliando in una certa cosa, ed è meglio controllare voi stessi piuttosto che gli altri. Perché voi guidate la vostra automobile. Potete controllare soltanto i vostri freni e non i freni di un altro. È una situazione così ridicola guidare l’automobile di tutti gli altri e non la propria. Con il discernimento, dunque, saprete correggere voi stessi anche in modo razionale.

Ora, la vostra razionalità è assolutamente logica. Prima, questa razionalità era illogica. Ma ora, con l’integrazione, diventa logica, e vi dice “No, questo è sbagliato, questo non può essere”. Ora conoscete ogni cosa, praticamente tutto. Non penso che ci sia qualcosa su cui vi occorrano informazioni. Significa che provate a pensare a qualcosa ed ottenete la risposta. È tutto nel vostro cervello. Esso è aperto, l’unica cosa che vi ho detto è di sviluppare il vostro discernimento. Se non avete discernimento, lo dovete sviluppare, dovete crescere, maturare.

Passiamo poi, dal discernimento alla comprensione che, quando con il discernimento scopriamo qualcosa, ciò che dovete fare è individuare i vostri errori e correggerli con discernimento. Perché parlare degli altri? Che cosa dobbiamo fare? Se foste al livello in cui anche una farfalla che vi volteggia intorno, o una piccola foglia che cade da un albero può darvi dei blocchi, non vi avrei mai sottoposti a questa prova. Ma voi non siete così; siete in grado di superare prove ben più ardue di questa e con le quali è bello giocare, non è vero?

Diversamente, perché farebbero tutti l’autostop? Oppure perché si dovrebbe nuotare? Intendo dire, è meglio stare seduti sulla riva ad osservare tutto. O anche, perché andare vicino al fiume? Potreste prendere un raffreddore; meglio starsene seduti a casa. E perché accendere la luce? Potreste vedere qualcosa e spaventarvi; è meglio dormire. Oppure, perché andare a dormire? Potreste sognare. Se esiste questa situazione, questo “non toccarmi”, allora posso dirvi che non contiamo nulla. Siamo soldati, e dobbiamo sviluppare immunità da tutti i tipi di ‘baddha’, da tutti i tipi di persone, da tutti i tipi di Sahaja yogi che verranno, perché questo è un grande cancello da cui devono entrare tutti, persone di ogni tipo. Potrebbero avere cento bhut, o potrebbero averne diecimila.

“Venite! Qualsiasi bhut ci sia, sappiamo come trattarlo”. L’attitudine dovrebbe essere questa. Perché io non posso abbandonare nessuno; devo dare una possibilità a tutti. Siete voi che fate delle distinzioni e mandate via la gente. Io proprio non posso farlo. Mi dispiace!

Verrà qualcuno, inveirà contro di me, mi insulterà, mi creerà problemi. Va bene, non importa. Andranno a posto. Posso farli sparire dalla circolazione, se sono assolutamente inutili. Ma dovrò provare fino alla fine. E se noterò il benché minimo miglioramento, li afferrerò ancora più saldamente. Potrei dover lavorare molto di più su di loro. Potrebbero starmi molto più vicini degli altri. Se si sono persi, devo prendermene cura. Dovete rendervi conto che è vostra responsabilità incaricarvi di badare a tutte le altre cose per le quali vostra Madre non ha tempo. Questa è la vostra qualità; siete persone di questa qualità. Tutti gli Dei e gli Angeli si inchinano a voi. Essi hanno la loro attenzione su voi. Avete visto, persino il Sole è venuto qui, fra le nuvole, circondato dalle nuvole, ma è qui.

Poi dovete crescere. Ed una cosa piccola come la collettività, è l’inizio di Sahaja Yoga. Se non volete diventare collettivi…. Sahaja Yoga non è per i singoli. Questo devo averlo detto almeno sei o sette anni fa in Inghilterra, e circa dieci anni fa in India. Venite qui per diventare esseri collettivi, perché lo Spirito è l’essere collettivo. La qualità dello Spirito è che esso è un essere collettivo; è una parte del collettivo; è assolutamente una cosa sola con il collettivo. È così collettivo che, a livello umano, non potete neanche immaginare quanto lo sia.

Ieri, per esempio, stavo facendo un commento alla Gita, ed il Vishuddhi si è aperto. Krishna è seduto qui e parla attraverso me. Non c’è proprio nessuna differenza, è lo stesso. Io sono Krishna, Io sono Mataji, Io sono Cristo. Talmente “uno” che non potete immaginare quanta unità vi sia, quale unisono! Per ravvivare in modo assoluto lo Spirito dentro di noi, dobbiamo renderci conto di come ci poniamo in relazione agli altri; come parliamo agli altri; qual è il nostro metro di giudizio.

Ma naturalmente, come ho detto, ci sono persone delle quali non dovreste preoccuparvi affatto. Esse non sono interessate a Sahaja Yoga; sono contro Dio; sono contro Cristo. Dimenticatele. Hanno iniziato un altro movimento, verso l’Inferno. Non potete fermarle. Iniziate, per prima cosa, a lavorare con le persone più semplici. Se qualcuno, però, entra nella mia attenzione, dovete accettarlo. Ma voi non continuate a sprecare di vostra iniziativa la vostra energia con loro. Io non ho mai detto di andare in qualche posto pieno di ’bhut’ a combatterli. No. Se è possibile, provate se vi riesce, ma non sprecate la vostra energia con certa gente. Come ha detto Cristo: “Non gettate le perle ai porci”. Perché nei porci vivono parassiti di ogni tipo.

In collettività, dunque, fra i Sahaja yogi, fra coloro che hanno aderito a Sahaja Yoga, dovrebbero esserci perfetta armonia e identità di propositi. Assolutamente. E gioite ciascuno della compagnia dell’altro. Ognuno è un fiore bellissimo. Ho visto invece che la gente è più attaccata ai nuovi arrivati. Supponiamo che venga una persona posseduta…. Abbiamo avuto un chiaro esempio in India dove veniva una donna che era posseduta. Veniva sempre, si sedeva davanti, non si sedeva mai dietro. Appena iniziava (l’ascolto di) una registrazione si metteva a fare cose strane. Ho provato a curarla in ogni modo, abbiamo provato tutti, ma non è stato possibile. Lei era interessata solo a questo. Poi scrisse delle poesie per me, e voleva leggerle. Una cosa molto imbarazzante. Le dissi: “Non leggerle”, perché tutti i bhut venivano fuori dalle sue poesie. Glielo abbiamo detto in molti modi. Andò avanti per un anno circa, lei continuava, e stava proprio creando problemi a tutti i Sahaja yogi. Era proprio uno strumento attraverso il quale arrivavano tutti questi bhut. Le dissi molte volte che sarebbe stato meglio che non venisse. Poi le parlai molto chiaramente. Le dissi: “Esci da qui”; arrivai a questo. Passò il secondo anno e ancora non volle darci ascolto. Allora dissi a suo marito che, se fosse venuta ancora al programma, ci saremmo rivolti alla polizia. Così suo marito la fermò.

Ma la gente prova molta compassione per bhut del genere; non vedono che quella persona va contro Madre, va contro Sahaja Yoga; che sta portando dentro bhut d’ogni tipo; non capiscono perché Madre debba dirle ogni volta di non venire. Così, quando me ne andai, lei ricominciò a venire. Tutti le dicevano: “Non venire”. Ma aveva dei simpatizzanti: “È una signora, perché dovreste dirle qualcosa?”, ed altro. Ma quando lei divenne assolutamente ostinata, le dissero: “Se non te ne vai, ti butteremo fuori noi”. Ciò nonostante non voleva andarsene, rimaneva al suo posto. Allora qualcuno diede un calcio al suo borsellino buttandolo fuori - che bisogno c’è di toccare il suo borsellino con le mani, non toccatelo- e lei si alzò per riprenderlo, perché se il borsellino era finito fuori, lei non poteva rimanere seduta. Da allora non tornò più e se ne andò.

E sapete, da lì mi arrivarono delle lettere: “Non è carino che i Sahaja yogi si comportino così, buttarle via il borsellino in questo modo! Questo non sarebbe dovuto accadere, quello non sarebbe dovuto accadere”. Dissi che era una cosa sconsiderata. Se lei è un bhut, ditele di non venire, che non è ben accetta, che non può essere una Sahaja yogini, che non è una ricercatrice, che è un veicolo di bhut. Eppure crea problemi. Allora chi simpatizza con lei? Naturalmente le persone possedute. Esse simpatizzano fra loro. Lei non è una Sahaja yogini.

La collettività deve essere con i Sahaja yogi, non con gli altri. Perché lì non c’è, è qualcosa di falso. È come dire “Siamo fratelli e sorelle” (solo a parole). Come siete? Non la sentite. Non è risvegliata dentro di voi. Se una foglia dice sono un fiore, lo diventa forse? Una foglia è una foglia, un fiore è un fiore. Tra i fiori dovrebbe esserci collettività, perché è naturale che ci sia, che esista. Non con gli altri. La questione è che la gente non sa discriminare. Voi siete un’unica cosa, ma combatterete uno contro l’altro, mentre appena viene qualcun altro: “Prego, prego, si accomodi”. Sorprendente! L’ho visto accadere.

Siete voi i miei figli. Siete voi che parlate la stessa lingua. Siete voi che conoscete ogni cosa. Voi siete le persone che hanno desiderato ardentemente. Voi siete Principi, gli altri devono ancora diventarlo. È una cosa diversa. Sedetevi nella vostra gloria (come in trono). E poi questa idea che tutti i Santi dovrebbero recarsi ai piedi di qualsiasi altra persona! Non che voi siate dei re, ma vivete come dei re. Dovete mantenere le distanze dalla gente comune.

Naturalmente non dovete permettere al vostro ego di svilupparsi! Ma sappiate che non potrete gioire del vostro regno se non vi condurrete altra gente. Dovete condurne molta, molta di più, ma conservate la vostra dignità. Vi trovate a questo livello. Mantenete la vostra regalità. E poi trattate gli altri allo stesso modo che avete adottato fra di voi. Voi siete i santi. È necessario assumersi i propri poteri. Assumeteli, non c’è orgoglio (in questo). Siete così e, se siete così, che motivo c’è di essere orgogliosi? Intendo dire che siete anime realizzate, nient’altro. Come esserne consci? Lo siete, lo siete e basta. Avete la conoscenza, siete la conoscenza. Una volta realizzato questo, la discriminazione agirà molto meglio.

Non umiliate nessuno, non scartate nessuno. Ma gli altri non sono come voi. Dovete riconoscere questo principio. Non state dicendo che questo è più in alto o più in basso, o qualcosa del genere. Ma voi siete diversi, loro sono diversi. Loro devono venire ed unirsi a voi. Devono divenire. Voi non potete diventare come loro, ma loro possono diventare come voi. La discriminazione è davvero importante. In Sahaja Yoga, una delle basi fondamentali della nostra crescita è il discernimento. Confidate nei Sahaja yogi, non negli altri. Non date, mai, maggiore fiducia a chi non è un Sahaja yogi piuttosto che ad un Sahaja yogi. Un Sahaja yogi è un vostro fratello, o una sorella, un compagno, è tutto. Tutti gli altri stanno da una parte e voi dall’altra. Non sono vostri nemici, possono venire da questa parte, ma non sono come voi. Dovete assorbire questo dentro di voi. Allora la collettività crescerà forte.

Dovreste capire che, combattendo l’uno contro l’altro, riducete il potere di Sahaja Yoga. Adirandovi l’uno con l’altro, riducete il potere di Sahaja Yoga. Pensate, se i canali iniziassero a combattere l’uno contro l’altro, come canalizzereste l’Energia? Prima di tutto dovete mettere a posto i vostri canali e comprendere che tutti noi canali messi insieme, svolgeremo meglio il lavoro. Dobbiamo essere tutti uniti. L’unità deve essere sentita. Quando la collettività è disturbata, qual è il centro danneggiato? Potete dirlo? Il Vishuddhi ed il Sahasrara, perché Io sono la collettività di tutte le Divinità. Tutti i centri sono nel cervello, nel Sahasrara. E, terzo, quando si supera un certo livello, si sviluppa un blocco al Cuore. Quindi, Vishuddhi, Sahasrara e Cuore; avviene questa combinazione. Se poi si aggiunge a questo l’Agnya destro o sinistro, sviluppate problemi di Ekadesha Rudra.

Come possiamo, attraverso il Vishuddhi sinistro o il Vishuddhi destro, rovinare gli altri? È così evidente! Supponiamo che abbiate un problema di Vishuddhi destro. Sono stata in Giappone. Sapete, i giapponesi hanno certe idee per cui la timidezza e la vergogna non hanno nessun significato. Un signore, presidente di un’importantissima compagnia internazionale, venne a farmi visita in albergo. Aveva una grande cosa bianca sulla bocca, qualcosa come Hanumana. Gli chiesi di cosa si trattasse. Mi parlava, e questa cosa gli stava sul naso, così. Vidi che il suo Vishuddhi destro aveva serissimi problemi. Ma non riuscivo ancora a capire. Mi disse: “Mi dispiace per questo, Signora, ma porto questa cosa (mascherina) perché ho preso il raffreddore”. Se la mettono, che debbano vedere la Regina o qualsiasi altra persona. La indosseranno e andranno in visita.

Quando avete un raffreddore, gli altri prendono dei blocchi. È il blocco che si prende più velocemente. Adesso avevate il raffreddore, quindi l’ho preso anch’Io. Se avete un raffreddore…si deve imparare che chi ha il raffreddore deve dire: “Ho il raffreddore, non venire”. Se dovete scusarvi con qualcuno perché non volete andare in qualche posto, dite: “Ho l’influenza”. “Va bene. Va bene, non venire”. Nessuno si offende.

Questo è il Vishuddhi destro, che potete vedere molto chiaramente. Il Vishuddhi sinistro, invece, non potete vederlo….ma sentirlo. Il Vishuddhi sinistro crea tutti i problemi sociali. Il Vishuddhi destro crea tutti i problemi politici. Per esempio coloro che hanno il Vishuddhi destro bloccato sono gli oratori. Essi devono parlare troppo. Potrebbero creare problemi con il loro Vishuddhi destro parlando troppo o stando zitti, in tutti e due i modi. La gente con problemi di Vishuddhi sinistro, parla in modo sarcastico, orribile, cattivo, subdolo; non aggressivo ma facendo pressione sulla gente. Potrebbero creare dei buchi nelle persone. Essi non credono nell’uccidere direttamente, quindi vogliono far pressione. Far pressione sulla gente qua e là. La relazione fra Vishuddhi destro e Vishuddhi sinistro è molto stretta, come le due facce di una moneta.

Un lato è aggressivo, così quando le persone di lato destro parlano tra loro, opprimono o aggrediscono, dicono cose aggressive. Dicono cose molto aggressive. Abbiamo visto gente parlare così, in modo vanaglorioso, aggressivo. Le persone di lato sinistro, come vi ho detto, sono persone subdole, sono così. Quelle di lato destro rovinano le relazioni con la troppa aggressività. Un uomo di partito, per esempio, si alzerà in piedi e dirà “Io sono il più importante”. Le relazioni fra partiti politici sono rovinate. Non riescono ad articolarsi.

Neanche l’altro lato (del Vishuddhi) può articolarsi. Perché la relazione basata sulla malizia, quando scende troppo in basso, finisce in una vita sessuale perversa. Così andate a casa di qualcuno, scoprite che un amico venuto a stare lì scappa via con la madre (di chi lo ospita), o qualche assurdità del genere, come questa strana relazione di lato sinistro. Quando non capite la purezza delle relazioni nella vita sociale, essa scade di livello e crea problemi. Nelle relazioni, il Vishuddhi destro e il sinistro, svolgono entrambi un ruolo importantissimo.

Poi c’è il Sahasrara. Voi sapete cos’è il Sahasrara. La gente vuole giudicarmi. Ha il diritto di farlo. Nel senso che Io non posso impedirlo. Potete giudicarmi. Potete fare ciò che volete. Non posso dire di non giudicarmi. Non possiamo dire di non giudicarmi. Io non posso dirlo. E voi continuate a giudicarmi. Ma quale strumento avete per giudicarmi? Sono così camuffata! Proprio una bolla di sapone, una personalità così sfuggente. Come mi giudicherete? Esiste un modo per giudicarmi? Non potrete mai afferrarmi da nessuna parte. È un camuffamento. Prima di tutto sono priva di orgoglio, di ego e di azione. Come potrete afferrarmi? Anzi, con tutti questi attributi sono Io a crearvi dei problemi, perché sono Mahamaya. Voi non potete capire una persona priva di orgoglio, perché potete parlarmi tutti in modo molto carino, potete essere molto dolci, potete sedervi proprio vicino a Me. E improvvisamente ve ne uscite con un’osservazione che dimostra che non vi rendete conto con chi state parlando.

Improvvisamente fate qualcosa di cui non siete consci. Perché Io continuo a giocare, Io sono  estremamente amichevole con voi, assolutamente priva di orgoglio. Guardate chi ha raggiunto una posizione anche minima nella vita: ha sempre il naso all’insù, mentre il mio è sempre rivolto verso il basso. Non è altro che uno scherzo. E allora come potrete capire la mia posizione? Non vi è alcun segno esteriore. Non ci sono trombe che suonano, niente che potrebbe farmi sembrare una stella del cinema. Sono troppo semplice, troppo dolce.

Non c’è alcun modo di comprendere veramente quanto Io sia grande. Sono una persona assolutamente terrena, comune. Sono straordinaria fra gli ordinari. Questa è una cosa che la gente non capisce. Passi per le persone non realizzate, sono scusate, ma voi avete sentito le vibrazioni, avete avuto la Realizzazione attraverso Me. Io devo essere qualcosa. Metteteci l’attenzione per capirlo; deve esserci qualcosa di straordinario dentro questo corpo. Diversamente non sarebbe possibile. Dovrebbe essere così ovvio per voi.

È importante comprendere che nessuno mai, Krishna, Gesù Cristo, Rama, nessuno di loro ha dato la Realizzazione del Sé alle masse. Loro avevano altri poteri, Krishna aveva la Samhar Shakti, con la quale poteva uccidere chiunque. Anche Io ho questi poteri dentro di Me, ma ovviamente sono una semplicissima, comune, normale signora indiana. E Cristo aveva il potere di farsi crocifiggere. Ce l’ho anch’Io. Ho anche il potere di risorgere. Perché questi poteri non sono usati? Dovreste capirlo. Perché ora l’attenzione è volta principalmente ad alzare la Kundalini, a dare la Realizzazione a qualsiasi numero di persone, perciò questi poteri non sono richiesti. A che serve farsi crocifiggere adesso, chi alzerà la Kundalini? Mi piacerebbe farlo. Intendo, se fossi stata lì a quei tempi avrei detto: “Aspettate un po’ con la croce, ci salirò più tardi”. Che bisogno c’è adesso di distruggere la gente? Vediamo quanti vengono da noi. Questi poteri non servono. Oggi è richiesto il potere di alzare la Kundalini di migliaia e migliaia, milioni e milioni di persone!

Ho intenzione di essere proprio come voi per il resto della mia vita. Nel senso che invecchierò proprio come voi. Oggi dovrei essere vecchia, lo sarò, e sarò proprio come voi. Non ho intenzione di fare qualcosa fuori dal normale. É come una macchina tedesca, ma siete voi che dovete capire la potenza della macchina tedesca, è del miglior tipo. Ma poi vi rendete conto che tutto è stato fatto così, deliberatamente. All’inizio naturalmente non riuscite a capire. Va avanti così: “Come può essere, come può essere, Lei fa questo, Lei fa quello”. Va avanti così.

Non giudicatemi, non è così che capirete. Ma realizzate e riconoscete che deve esserci qualcosa di straordinario. Era necessario qualcuno così per assolvere questo compito straordinario! Ed era necessario che voi nasceste, che foste con Me per aiutarmi. Io riconosco coloro che stanno con Me; staranno al mio fianco dal principio alla fine. Posso criticarli un po’, per una cosa o l’altra, ma so che cambieranno. Dovete stare al mio fianco. Coloro che vogliono fuggire, oggi o domani fuggiranno. Tenterò, tenterò di farli cambiare per quanto possibile.

Veniamo ora alla collettività. Dovete capire che siete cellule del Mio corpo. Io vi ho risvegliati. Se voi degenerate, il mio corpo degenera. Avete già visto tutto questo. Se vi ammalate, Io mi ammalo. Nel senso che Io emetto, libero più vibrazioni e, così, mi ammalo perché voi non siete in grado di assorbirle. Quando assorbite le vibrazioni, Io mi sento bene. Questo però lo possono capire soltanto coloro che hanno fede in se stessi, non quelli che hanno complessi di superiorità o d’inferiorità. Complesso significa mancanza di fede in voi stessi. Dovreste aver fede in voi stessi perché siete gli eletti. In realtà, siete le persone create appositamente per svolgere questo grande lavoro. È una cosa straordinaria che siate nati tutti ora. Una volta realizzato e riconosciuto questo, non sarete più infastiditi dalle piccole cose della vita. È la qualità dentro di voi che deve essere nutrita e curata attraverso la collettività, la collettività dei Sahaja yogi. Io so chi ha reazioni proporzionate alle situazioni. Se sta per arrivare qualche Sahaja yogi, si sentono felicissimi: “Oh, sta arrivando!”. Se dite: “Ci sono cinque nuove persone che hanno avuto la Realizzazione”. Si sentono felicissimi.

Non fingeranno, saranno felici di fare di tutto per andare a trovare, ad incontrare un Sahaja yogi, o di fare qualsiasi cosa per lui. È così che si riconosce un Sahaja yogi. Un Sahaja yogi si recherà in segreto da un altro Sahaja yogi in difficoltà per aiutarlo. Non solo con il denaro ma con tutto. Sta nascendo una nuova razza. Gli altri sono esseri umani, voi non più. Voi non siete più esseri umani! Siete Sahaja yogi. É una razza diversa. Questa razza deve distinguersi in ogni parte del mondo.

Dobbiamo costituirci in un unico gruppo, con un’unica comprensione, in assoluto unisono. Non dovrebbero esistere segreti, non dovrebbe esistere dominazione. Ogni cosa dovrebbe essere articolata, dovrebbero parlare tutti gli uni con gli altri, dovrebbero sapere tutti cosa accade agli altri. Dovete essere assolutamente aperti e franchi con gli altri. Assolutamente! Parlate agli altri dei vostri problemi. “Ho un problema qui, cosa devo fare? Ho un blocco là, cosa devo fare? Come posso curarlo?” Non siate timidi. Dobbiamo gioire di noi stessi. Gioite anche delle debolezze, affinché possano essere curate. Rideteci sopra. Se avete cattive abitudini, rideteci sopra. É il miglior modo di fare. La differenza fra un essere umano e un Sahaja yogi, è la stessa che c’è tra un essere umano ed un ubriaco.

Vi racconto la storiella di un ubriaco. C’erano due beoni ubriachi. Andarono in un albergo. Volevano una stanza. Dio sa cosa volevano, loro non lo sapevano. Entrarono e dissero al portiere che volevano due letti con una stanza. Egli non capiva. “No, no. Due stanze con il letto”. Così egli disse: “Va bene, volete una stanza con due letti”. Così aprì la stanza e disse: “Questi sono i vostri letti”. Così, completamente vestiti, i due si misero a dormire nello stesso letto. Uno disse all’altro: “C’è qualcuno nel mio letto”. E l’altro replicò: “Anche io ho qualcuno nel letto”. Allora il primo dice: “Che possiamo fare?”. Ed il secondo suggerì: “Proviamo a buttarli fuori dal letto”. Così ci fu una gran lotta ed un gran rumore nella stanza. Alla fine il primo disse: “L’ho buttato giù”. Il secondo dice: “Io no, è lui che ha buttato giù me”. Riprese il primo: “Va bene, allora puoi venire a dormire con me!” Perché lui lo aveva buttato giù, allora che fare? Sono così (gli ubriachi).

Questa è la differenza. Che bisogno c’è di discutere con loro ed irritarsi, entrare in tensione? Sono ubriachi. Se vedete un ubriaco, scappate alla velocità di cinquecento miglia all’ora! Questo è il mio principio. Non ha senso discutere con un pazzo o un ubriacone. Magari con un pazzo potrebbe anche andare, ma con un ubriaco…non smaltirà l’alcool per almeno tre ore. Questa è la differenza. Sono ubriachi. Ubriachi di denaro, ubriachi di potere, di qualsiasi cosa. Mentre voi siete ricolmi della Luce di Dio Onnipotente. È questa la differenza. Se capite la differenza, capirete che non serve combattere con questa gente. Sono ubriachi, sono così. Se parlate con loro, che cosa potete dire? Non capiscono, non capiscono proprio. Dimenticateli. Vi fornirò tante prove e occasioni per entrare in contatto con questa gente, incontrarla e andarvene senza che vi sia fatto alcun male.

È necessario; dovete avere questi contatti, dovete avvicinarli, dovete stare con loro. Voi siete in un altro stato. Penso che oggi dovremmo decidere che vivremo tutti con un solo cuore, un solo desiderio, una sola testa ed un solo fegato. Tutti noi. Vediamo come funziona.

Per esempio, cinque Sahaja yogi vanno in albergo. Uno dice: “Prenderò questa cosa”. Tutti la prenderanno. Questo è il segno. Non occorre prendere decisioni. Perché sprecare energie in decisioni, in discussioni? Che mangiate pesce e patatine fritte, o patatine fritte e pesce, è la stessa cosa. Lo stesso per i litigi. Un Sahaja yogi non disperde così le sue energie. Avete visto vostra Madre, non vi sono scelte, solo gioia. Dov’è il tempo per discutere? In voi si sta riversando la gioia. Esultiamo.

Che Dio vi benedica.

Fateci caso, perché c’è un problema? Perché avete la volontà, mentre qualsiasi altra cosa non ha volontà. E quando provate a mettere la vostra volontà in sintonia con gli altri, sentite il vostro ego, il vostro ego ferito. Non volete, non volete perderlo, o pensate che facendolo diverrete subnormali. No, voi siete anime realizzate, e un’anima realizzata è una cosa talmente unica da non poter essere paragonata a nulla. Posso dire, ad esempio, che se c’è un forte vento, tutti gli alberi si muovono allo stesso modo. Ma gli esseri umani, se il vento soffia……supponiamo che arrivi un vento qualsiasi; qualcuno andrà da una parte, qualcuno da un’altra, perché hanno una volontà.

I Sahaja yogi invece, se tira vento, volgeranno tutti la testa contro il vento e lo combatteranno. Questa è una cosa senza paragone, perché voi vi state innalzando al di sopra degli esseri umani. Non è mai esistita una cosa del genere. Voi siete una creazione davvero unica. Non posso paragonarvi a nessun’altra cosa inferiore a voi, o meglio, che sia stata a questo livello. É un livello diverso. Quando fate qualsiasi cosa allo stesso modo, la fate perché siete consapevoli della Collettività dell’Essere Primordiale dentro di voi. Ecco perché la fate. Dovreste raggiungere questo punto di transizione. È qualcosa che sento quando iniziate a trovare analogie e quant’altro; com’è possibile trovare un’analogia per qualcosa che non è mai esistita prima? Mai. “Atula”: incomparabile. É un nome della Dea. Non posso darvi analogie, ma posso farvi capire che se il vostro Spirito è risvegliato - in ognuno di noi c’è lo Spirito, che è un Essere Collettivo - agite così perché è il vostro Spirito ad agire.

Non curatevi dell’Ego, del Superego e di tutte le stupidaggini che rappresentano soltanto degli ostacoli alla crescita della collettività vivente. Ora siete diventati questo, siete questo. Un nuovo essere è dentro di voi. Se provate a fare qualcosa di diverso non vi piacerà, perché adesso non c’è il vostro Ego, ma il vostro Spirito. Come prima ascoltavate il vostro Ego e ne eravate felici, ora sarete felici di ascoltare il vostro Spirito, perché ora siete diventati lo Spirito. È una situazione proprio unica. Voi siete lo Spirito.

E quando siete lo Spirito, diventate diversi. Quali analogie posso fornire? Allora la responsabilità di capire è ancora maggiore. Quando dite sì, un altro dice sì. Osservate, vi sentite felici nel dire sì. Supponiamo che chiediate pesce e patatine fritte, un altro dirà pesce e patatine fritte, lo chiederanno tutti. (Oppure:) “Andiamo a destra, andiamo a destra”- “Andiamo a destra”, diranno tutti. A meno che non ci sia qualcuno che conosca la strada e dica: “No, no. Questa non è la direzione. La destra non è la strada giusta. Andiamo a sinistra”. Dovrebbero capire tutti che lui conosce la strada. Allora direte: “Sì, andiamo a sinistra”. Le discussioni svaniranno nel nulla, perché siete in totale accordo.

Un’altra volta vi parlerò di come nutrire Sahaja Yoga. Sarà la seconda parte. Ma oggi, nella prima parte, vi ho parlato delle fondamenta.

Che Dio vi benedica.