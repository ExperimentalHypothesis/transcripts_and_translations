New Year Puja, Kalwa (India),  January 1st, 1991

Pahoittelen, että Minun täytyi puhua hindiksi, koska suurin osa ihmisistä täällä puhuu hindiä.

Kerroin heille juuri Bombayn tärkeydestä, ja miksi niin moni inkarnaatio tuli tänne ja miksi Shri Raman piti kävellä kylissä, vuorilla ja laaksoissa Maharashtrassa, miksi näin piti tehdä, ja syy on se, että heidän täytyi kehittää Sahaja Yogaansa. Tämä on myös viimeinen pujanne Intiassa. Toivon, että olette saaneet itsellenne paljon näissä eri pujissa ja kaikissa niissä paikoissa, joissa olemme käyneet. On vain muistettava se, että Krita Yuga on alkanut. Kali Yuga on nyt ohi ja Krita Yuga on alkanut, ja tämän 'yugan' aikana Paramchaitanya on täydellisen tehokas ja hyvin vaikuttava. Jos teette jotain väärää, se rankaisee teitä. Se ei ehkä rankaise heti, mutta se antaa merkkejä, se antaa kunnon merkin siitä, että olette tekemässä jotain väärin. Jos ette yritä hallita menoanne, silloin saatatte pudota alas hyvin nopeasti. Sen suhteen teidän pitää olla hyvin varovaisia. Olen kertonut monta kertaa, että teissä toimii kaksi voimaa, yksi houkuttelee teitä sisälle päin, ja toinen työntää teitä ulos.

Meidän kaikkien on tärkeää muistaa, että on Krita Yugan aika, ja sen aikana Paramchaitanya on yliaktiivinen. Teitä myös palkitaan. Olette kertoneet Minulle usein, kuinka 'sahaj'-tavalla kaikki toimi, kuinka 'sahaj' kaikki tapahtui, olen saanut kuulla teiltä kaikilta hienoja tarinoita. Se on osanne Sahaja Yoga -näytelmää, ja olette saaneet paikkanne Jumalan valtakunnassa. Olette nyt päässeet Jumalan valtakuntaan, yrittäkää nauttia siitä, teidän ei tarvitse tehdä mitään muuta kuin nauttia Jumalan valtakunnasta. Mutta jos yritätte, ikään kuin siirtyä pois tästä ilosta, rikkoa yhteyden iloon sellaisella ajattelulla, joka ei ole todellisuutta, silloin otatte itse vastuun itsestänne. Minun täytyy sanoa teille, että pitäkää yllä tätä yhteyttä. Ja sen lisäksi yrittäkää tehdä se aina vain vahvemmaksi ja tulla yhdeksi tämän Jumalallisen voiman kanssa pysyvästi, jolloin se virtaa lävitsenne eikä vain valaise teitä, vaan antaa myös paljon voimia, ja saatte nähdä uuden elämän tänä uutena vuotena. Kuten eilen pyysin, meidän on saatava se toimimaan nyt. Meidän on jokaisen lähdettävä ihmisten joukkoon levittämään Sahaja Yogaa ja puhumaan siitä.

Tänä päivänä annan teille täyden vapauden levittää Sahaja Yogaa haluamallanne tavalla. Teidän ei tarvitse kysyä Minulta lupaa, ja voitte kokeilla kaikkia haluamianne keinoja. Mutta niiden on oltava sopivia, ne eivät saa olla sopimattomia keinoja tai sellaisia, jotka eivät sovi sahaja-joogille. Silloinkin, kun kirjoitatte kirjeitä tai vastaatte johonkin, tai vaikka joutuisitte kiukustumaan, sen pitää tapahtua soveliaalla ja kauniilla tavalla. Sen pitää näyttää, että tässä puhuu joogi. Kaikki muut mahdolliset ongelmanne ratkeavat hyvin nopeasti. Pääongelma olette te itse, ja se teidän pitää ratkaista itse meditaation keinoin. Laitamme huomiotamme hyvin paljon kaikenlaiseen epäolennaiseen, mutta se tulee varmasti epäonnistumaan ja kääntyy teitä vastaan, jos teillä ei ole perustuksia Sahaja Yogassa. On erittäin tärkeää pitää huomio Hengessänne koko ajan, niin että kaikella mitä teette, kaikella mitä suunnittelette, on perusta, ja ette lähde menemään väärään suuntaan. Tämä on hyvin tärkeää, ja olen varma, että ymmärrätte, että ilman juurista tulevaa ravintoa ette pysty kasvamaan.

Tätä ravinnon saantia on pidettävä yllä. Jumala siunatkoon teitä. Kiitos paljon.
