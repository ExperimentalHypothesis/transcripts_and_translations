25 decembrie 1993
Christmas Puja
Ganapatipule (India)
Christmas Puja. Ganapatipule (India), 25 December 1993.

Astăzi vom sărbători ziua de naștere a lui Christos. Această venerare are loc într-un moment crucial, moment în care există anticriști, care au devenit conducători ai religiei creștine și care vorbesc defăimător despre nașterea lui Christos. Ei nu au nicio autoritate, nu sunt suflete realizate, nu știu nimic despre Divin, nimic, și spun că totul este complet fals, că Mama Lui nu a fost fecioară iar Christos nu s-a născut prin concepție imaculată. Cine le-a spus lor asta? A venit Arhanghelul Gabriel să le spună? Ce drept au ei să spună aceste lucruri? Deci anticriști fiind, au venit la conducerea creștinismului. Până și Papa este la fel. În Satya Yuga toți vor fi expuși, trebuie să fie expuși. Dar unii dintre voi îi pot scrie acestui om, să-l întrebe: „Ce autoritate ai ca să vorbești? Ai simțit Puterea Atotpătrunzătoare a iubirii Divine? Ai ceva divin în tine ca să-L sfidezi pe Christos în felul acesta?” Probabil că sunt niște încarnări ale lui Pavel și nu pot înțelege Divinul, nu știu ce poate face Divinul. Nu au absolut nicio idee despre câte miracole pot exista! Ați simțit cu toții binecuvântările Divinului. Știți cu toții că acesta este un miracol. De fiecare dată are loc câte un miracol.

Vă voi povesti un exemplu simplu. De Navaratri Puja au fost făcute fotografii. Pe fundal a apărut o imagine și Mă întrebam ce putea să fie. Imaginea era cu Surya (soarele) mișcând o draperie. În imagine Surya avea ochi, gură, nas, zâmbea și trăgea o draperie în felul ăsta. Am zis: „Ce este asta? Ce semnificație are pentru Navaratri Puja?” Dar când am fost la Moscova, am fost surprinsă că decorul era pictat exact la fel. Decorul era exact ca fundalul din fotografie. Deci fotografia făcută la Navaratri, cu o lună și jumătate în urmă, a fost pictată de Paramchaitanya! Este absolut extraordinar cum se întâmplă lucrurile într-un mod atât de miraculos și cum există o mie și unu de miracole despre care putem vorbi.

Când eram în avion, în drum spre Moscova, s-a anunțat că temperatura era minus 20 grade. Când am coborât au spus că sunt minus 15 grade. A doua zi dimineață au anunțat că temperatura urcă rapid, atingând minus 12 grade. Și după numai o zi au spus că sunt minus 4 grade. Dar în ziua următoare au fost plus 10 grade. Vreau să spun că, pe măsură ce timpul trecea ar fi trebuit să fie tot mai frig. De data asta, soțul Meu mergea la Moscova. A spus: „Este foarte frig acolo, minus 20 grade.” Mi-a trimis vorbă, dar i-am spus: „Nu-ți face griji, va fi bine”. Când a ajuns la Moscova erau doar minus 2 grade! Asta arată că toate elementele ne ajută. Toate problemele – minore, majore, de orice fel – se rezolvă imediat. Uneori sunteți uimiți cum sunt rezolvate.

Apoi ei întreabă: „De ce a trebuit să fie crucificat Christos? De ce nu ați putut să-L salvați de răstignire?” A fost crucificat pentru că asta trebuia să se întâmple, pentru că trebuia să treacă prin Agnya, trebuia să se stabilizeze în Agnya și trebuia să treacă prin răstignire. Deci mesajul vieții Sale nu este în niciun caz crucea, ci Învierea. El a înviat – este unul din mărețele lucruri pe care le-a făcut – pentru ca și noi să înviem, la rândul nostru. De fiecare dată, de-a lungul evoluției, fiecare încarnare a înfăptuit ceva unic. Iar la final, Christos a împlinit Învierea. Și a făcut-o, în sensul că a trebuit să moară, altfel cum ar fi putut să învie? Deci există multe lucruri care par mitice, dar care nu sunt așa. Mâine vor spune că Iisus nu a înviat.

În realitate, El a murit mai târziu, în Kashmir. Există dovezi în acest sens. Dar oamenii încă nu vor să creadă. Ei au dorit doar să răspândească creștinismul, știind că, având majoritatea oamenilor de partea lor, vor putea conduce. Același truc este folosit și de politicieni acum. Dar acest tip de majoritate nu va aduce nicio consolare, nimic bun pentru oameni. Însăși Mama lui Christos a fost sfidată de acest om (Pavel) care a spus tot felul de absurdități despre Ea. În mod contrar, Profetul Mahomed spune în Coran că nimeni n-ar trebui să pună la îndoială castitatea Fecioarei Maria. El a arătat respect, pe când în Biblie nu i se acordă respectul cuvenit Fecioarei Maria, care este numită „femeie”. Asta pentru că Pavel, un anticrist oribil, a venit și a acaparat creștinismul, încercând să-l răspândească, dorind ca prin asta să devină el însuși important. Și s-a folosit de Petru, cel mai slab discipol al lui Christos, cel căruia Iisus însuși i-a spus: „Vei cădea pradă lui Satan”.

Iar ei spun acum oamenilor: „Este imposibil, cum este posibil ca Iisus să fi fost născut de o Fecioară?” Noi, indienii, îl venerăm pe Shri Ganesha. Shri Ganesha este unul și același cu Christos. Iar noi credem că Mama Divină însăși a zămislit Copilul prin concepție imaculată, în calitate de Fecioară, ca Shri Gauri. Și nu doar credem, ci este convingerea noastră. În timp ce credința în Occident este bazată numai pe rațiune. Ei continuă să gândească în felul acesta și continuă să născocească lucruri false. De ce era nevoie ca ziarele să publice această poveste absurdă despre Dharam? Și apoi i-au fost aduse onoruri, de către arhiepiscopul de Canterbury, care este un alt anticrist. El i-a adus onoruri, iar imediat după, biserica unde a avut loc ceremonia a fost arsă complet de către Vishnumaya. Shri Vishnumaya s-a învârtit în jurul ei pentru o oră și apoi a ars-o complet. Numai partea de jos a rămas, pentru că acolo erau probabil picturi foarte frumoase. Acum oamenii aceștia stupizi spun că numai grația lui Dumnezeu a salvat partea de jos a bisericii de furia Vishnumayei. Dar de ce a ars?

Deci trebuie să înțelegeți că rațiunea nu vă poate face niciodată să înțelegeți Divinitatea, niciodată. Este atât de limitată, de condiționată, plină de ego. Cum ar putea rațiunea să vă spună care este adevărul despre viața lui Christos? Dar noi avem de asemenea dovada, științific vorbind! Trebuie să știți deja, v-am spus, că dacă priviți de la dreapta la stânga, vedeți Swastika, datorită modului în care carbonul a fost creat. Dacă priviți atomul de carbon de la dreapta la stânga, vedeți Swastika. Am făcut un model mărit pentru a arăta asta. Apoi, dacă-l așezați într-un alt mod, adică dacă-l priviți de la stânga la dreapta, atunci vedeți Omkara, fără îndoială. Apoi, dacă îl priviți de jos în sus, vedeți Alpha și Omega. Christos a spus: „Eu sunt Alpha și Omega.” La acea vreme nu știu dacă aceste simboluri existau sau nu. Și totuși, El a spus: „Eu sunt Alpha și Omega”. Aceste cuvinte au și o altă semnificație, aceea că: „Eu sunt începutul și sfârșitul”. Dar Alpha și Omega, așa cum a spus El, puteți vedea aceste două simboluri clar, dacă priviți de jos în sus. Deci Omkara dintr-o parte, Swastika din cealaltă parte, se unesc atunci când evoluează și se încarnează, devenind Alpha și Omega.

Dar toate acestea nu intră în capul acestor anticriști; toți sunt anticriști și nu pot înțelege ce poate face Divinitatea. V-ați primit Realizarea, cea de-a doua naștere, stând jos aici. Cum ați reușit? Cum v-ați primit a doua naștere? Modul în care vorbesc acești oameni duce categoric la pieirea lor, la distrugerea lor totală. Este o sfidare prea mare; așa cum știți, Shri Ganesha este o zeitate foarte puternică. La fel și Christos. El a spus: „Nu voi tolera să spuneți ceva împotriva Sfântului Duh”. Iar Eu de asemenea, nu voi tolera niciun cuvânt împotriva lui Iisus, nici măcar unul. Dacă se întâmplă asta, voi avea grijă, ca toți acești oameni oribili să fie complet distruși. Acum, când celebrăm nașterea Sa, trebuie să înțelegem că Iisus s-a născut în același mod ca și Shri Ganesha. Deci El a fost Înțelepciunea, sursa înțelepciunii. A spus puține lucruri fiindcă nu i-au permis să trăiască prea mult. Cel mult trei ani și jumătate a putut să le vorbească oamenilor. Dar tot ce a spus este atât de adevărat, de corect, de înțelept. Desigur, au încercat să denatureze spusele Lui, dar încă au rămas multe lucruri adevărate în Biblie, fără îndoială. Iar El și-a petrecut viața spunându-le care este adevărul. El a fost primul care a vorbit atât de clar despre Dumnezeu.

La același nivel (al Agnyei) avem trei personalități, în zona de tapas, care se află aici. Celelalte două sunt Buddha și Mahavira. Buddha și Mahavira s-au născut într-o vreme în care ritualismul luase locul realității. Și atunci au spus: „Nu vom vorbi despre Dumnezeu” – Anishwarwad. „Nu vom vorbi despre Dumnezeu. Vom vorbi întâi numai de chaitanya”. Despre chaitanya au vorbit cu toții. Chiar și gurul lui Janaka, care a fost Ashtavakra, a vorbit numai despre vibrații. Chiar și Nanaka a făcut asta. Când Namadeva s-a dus în Punjab, i-a spus: „Nu vorbi despre Dumnezeu, nu vorbi despre Hari. Mai bine spune-le mai întâi despre Paramachaitanya. Pentru că ființele umane pot atinge doar Paramachaitanya la început, iar apoi se vor întreba: «Unde este Dumnezeu de fapt?»” Christos a fost singurul care a vorbit despre Dumnezeu, în acele timpuri, când cei mai mulți n-au vrut să vorbească despre Cel Atotputernic. A fost o persoană curajoasă, complet lipsită de teamă, cu siguranță. Dar copilăria Sa nu a fost descrisă nicăieri, lucru foarte trist. Noi avem o descriere foarte frumoasă a copilăriei lui Shri Krishna și de asemenea, a copilăriei lui Shri Rama. Despre copilăria lui Iisus avem doar episodul când i-a contrazis pe farisei, despre cât de înțelept a vorbit și cât de uimiți au fost de discernământul Lui. Atât, nimic mai mult.

Dar mai târziu, cu toată lipsa de considerație arătată Fecioarei Maria, oamenii nu s-au mai putut abține. Au spus: „Trebuie să fie o Devi, o Zeiță! Cum altfel ar putea Christos să fie născut din Ea?” Așa că au numit-o Madonna; și astfel Fecioara Maria a fost numită Madonna, care înseamnă fecioară. Și această Madonna a început apoi să aibă un loc consacrat în bisericile de pretutindeni, iar oamenii au considerat-o a fi o Zeiță. Oamenii sunt cei care au susținut asta, nu Biblia, nu creștinismul, ci oamenii au început să o numească Madonna. Și de la acel nivel de Madonna, oamenii au început să înțeleagă rolul mamei și al maternității. Știm foarte bine că Ea a fost Mahalakshmi și noi o venerăm ca Mahalakshmi. Ea a fost Radha. Radha a avut, de asemenea, un fiu care a avut forma unui ou, iar jumătate de ou a fost Christos și jumătatea cealaltă a fost Shri Ganesha. Dar când acest copil s-a născut, a început să plângă după Tatăl Său. Tatăl era Shri Krishna. Este scris – dacă citiți Devi Mahatmyam, este scris acolo. Iisus punea mereu degetele astfel, îndreptate către Tatăl Său. Unul, așa cum știți, este degetul lui Shri Krishna, celălalt este cel al lui Vishnu. Iar Ea a fost Ra-dha. „Ra” înseamnă energie, „dha” cea care susține energia. Ea este aceea care L-a numit Jesus (Iisus). De fapt în ebraică, numele Lui este Yesu și de asemenea – slavă Domnului că am citit Biblia în marathi, tradusă direct din ebraică – și acolo numele este Yesu. Yesu este numele Mamei lui Shri Krishna (Yeshoda). Yesu – o numim Jesu sau Yesu care vine de la Jesoda sau Yeshoda. De aici vine numele lui Iisus, iar numele Christos vine de la Krishna. Deci l-a numit Krist (Christ) și Yesu sau Jesus (Iisus). Și noi o numim pe Yeshoda uneori Jesu sau Yesu. Deci Ea l-a numit Yesu Krist indicându-ne conexiunea Lor, pentru ca noi să înțelegem cât de apropiat a fost El de Shri Krishna.

Shri Krishna s-a încarnat numai în India, pentru că ar fi trebuit să fie o personalitate prea tolerantă, pentru a se încarna în America. Americanii nu au măsură, nu au maryada, nu au nicio idee despre dharma, sunt cei mai mari adharmis. Deci nu putea vorbi despre Dumnezeu decât o personalitate asemeni lui Christos, absolut pur, înțelept și care nu crede în aspectul de leela, susținut de Shri Krishna. Shri Krishna a spus că totul este leela pentru ca lumea să depășească strictețea lui Shri Rama. Christos însă nu a spus asta și totuși, peste tot unde se practică creștinismul, oamenii au impresia că totul este leela, că adharma este leela, că orice am face greșit este în fond leela, complet inocent. Este surprinzător, logica lor este așa de ciudată. N-am fost niciodată în stare să le înțeleg logica. Au o logică total autodistructivă, lipsită de sens. Deci noi, ca indieni, ar trebui să știm că avem o idee completă despre dharma. Știm ce este rău și ce este bine. Dar le-aș acorda încă și mai mult credit creștinilor din țările care nu au cunoașterea energiei Kundalini, și care s-au înălțat atât de mult, devenind mari Sahaja Yoghini. Este binecuvântarea lui Dumnezeu, pentru că au fost onești, au fost sinceri. Christos este cel care i-a adus la Sahaja Yoga. Fără El, nu ar fi fost posibil.

Aici (în India) Shri Ganesha este doar un fel de simbol. El rezidă în pietre (swayambhus). Dar în Occident s-a încarnat și le-a explicat oamenilor dharma pe care ar trebui s-o urmeze, dar pe care nu o urmează. Nu o urmează niciodată. Sunt oameni extrem de orientați spre bani. Este surprinzător ce lucruri au făcut în numele lui Dumnezeu. Simbolul cel mai profund este nașterea Sa. S-a născut într-o iesle, imaginați-vă, într-o iesle, plină de paie. Acest copil s-a născut la un loc cu animalele. Vedeți modul în care s-a născut această mare încarnare! Nu a fost rege, nu a fost un om bogat. S-a născut în sărăcie, într-un loc care este cu mult mai jos decât standardele omenești. Mesajul este că nu ai nevoie de palate, de locuri grandioase pentru a te naște; te poți naște oriunde, dacă ești Spiritul pur, dacă ești Christos. O personalitate atât de măreață s-a născut în acest fel!

Acum oamenii merg în cealaltă extremă. Sunt extrem de orientați către bani, foarte materialiști. Vreau să spun – într-o  asemenea măsură, încât nu poți înțelege ce pun la cale. Se distrug singuri cu banii pe care îi obțin. Nu au înțelepciune, nu au simțul măsurii. Asta se întâmplă în Occident și noi încercăm să-i urmăm de asemenea. Încercăm să urmăm căile lor distructive și încercăm să credem că sunt foarte avansați. De fapt sunt avansați în a se distruge. Trebuie să avem mare grijă cu propriii copii, cu rudele noastre, să nu adoptăm aceleași lucruri sau metode murdare, pe care unii le-au creat în numele lui Dumnezeu, în numele Lui!

Grupul pe care-l avem aici este destul de mare, iar noi suntem Sahaja Yoghini, suntem oameni binecuvântați. Știm ce este Divinitatea și știm cine este Christos. Nu contează dacă suntem născuți hinduși sau de altă religie, deoarece Christos este universal. Stă scris în Devi Mahatmyam că este suportul universului, că El va fi suportul universului. Deci trebuie să înțelegem că n-ar trebui să râdem niciodată de cineva care îl urmează pe Christos, și că ar trebui să-L venerăm pe Christos cu aceeași afecțiune, cu aceeași devoțiune, cu aceeași dăruire cu care îl venerăm pe Shri Ganesha. Eu nu cred că cei ce se numesc creștini au credință în Christos. Nu au deloc. Ei declamă: „Noi credem în Christos, credem în Christos. Vindecă-l pe tatăl meu, fă una, fă alta”. Dar ca Sahaja Yoghini, credința funcționează. Credința voastră este o credință iluminată și funcționează. Însă trebuie să aveți încredere în voi înșivă, în Sahaja Yoga și în viața pe care o urmați. Până când nu aveți această încredere, n-ar trebui să vă numiți Sahaja Yoghini. Văd că încă mai sunt persoane la periferie. Având acea încredere nu știți ce să faceți, nu înțelegeți lucrurile la nivel mental, ci doar plutiți în imensa iubire a lui Dumnezeu și vreți să dați această iubire și celorlalți.

Dar materialismul devine mai subtil în unele persoane. Sunt încă materialiste. Sunt materialiste în sensul că încă se gândesc să câștige bani sau altceva într-un mod greșit. Poate că nu sunt cazuri frecvente. Simt însă că acum Sahaja Yoghinii încep în mod subit să se atașeze de copiii lor. Acest atașament este foarte greșit. Copiii aparțin Sahaja Yogăi. Nu aveți niciun drept asupra lor. Asta pentru că părinții și-au dorit ca ei să vină direct acasă, și nu să vină la Ganapatipule. Dar ei sunt copiii Sahaja Yogăi. Trebuie să vină la Ganapatipule, fără îndoială. Dar părinții au vrut să-și ia copiii direct acasă. Ei trebuie să facă totul direct. Copiii nu sunt aici pentru asta, sunt aici pentru a crește în Sahaja Yoga. Dacă nu vă doriți ca ei să crească în Sahaja Yoga, mai bine luați-i. Acesta nu este un mod de a vă comporta, așa arbitrar, să luați copiii de la școală, când toată lumea vine la Ganapatipule. Și sunt sigură că nici copiilor nu le place. Le-ar plăcea să fie aici.

Deci materialismul lucrează atât în privința copiilor cât și în privința banilor. Și asta denotă materialism, la care Christos n-a aderat niciodată. El n-a dorit asta niciodată. Trebuie să înțelegem acest lucru. Pentru a arăta respect lui Christos, cel mai bun lucru este să scăpați de aceste idei materialiste. În regulă, aveți idei materialiste din moment ce Eu nu vă spun să mergeți în Himalaya, nu vă spun să practicați ascetismul, nici să renunțați la copii, așa cum a spus Buddha. Nimic de acest fel. Însă detașarea voastră ar trebui să se manifeste. Să zicem că o pasăre zboară deasupra unui ocean. Ea nu va bea niciodată din ocean, pentru că apa este sărată. Voi sunteți în această lume, dar trebuie să vă dezvoltați detașarea. La început era normal: „Tata e bolnav, mama e bolnavă, copilul meu este așa”, tot felul de nimicuri. Dar acum n-ar trebui să mai existe. Acum viteza Sahaja Yogăi este foarte mare și cei care vor fi lăsați în urmă, vor fi lăsați în urmă. Așa că fiți atenți! Nu vă lăsați prinși în mrejele acestor idei materialiste.

În special indienilor, nu le place să stea în ashram. Indienii vor să aibă propriile case, ca să-și poată domina soțiile, să aibă specialitățile lor culinare, una, alta, pentru a-și satisface tot timpul gusturile grosiere. De aceea se spune că indienii ar trebui să postească, pentru a scăpa de plăcerea gustului. Însă chiar și când postesc se vor gândi la mâncare. Ce rost are? Christos a postit patruzeci de zile, iar Satan i-a cerut: „Ar trebui să renunți la post să faci asta și asta”.  Niciodată nu l-a ascultat.

Deci materialismul acționează în două moduri. În Occident materialismul se manifestă întâi prin „casa mea”, „soția mea”, „copiii mei” și așa mai departe. Iar în Orient: „Ce fel de mâncare să mănânc”, „ce fel de casă să am”, „ce fel de familie să am”. Toate aceste lucruri încă există. Pe măsură ce ascensiunea voastră devine mai subtilă, aceste probleme devin și ele tot mai subtile. Și ele vă împiedică ascensiunea. Există tot felul de lucruri. De exemplu, cunosc Sahaja Yoghini care vor să facă o afacere din Sahaja Yoga. Există. Așa cum oamenii din aceste locuri vor să ne vândă diverse lucruri și să facă bani pe seama noastră. Mi s-a spus că e nevoie de sariuri. Am spus: „În regulă, cumpărați sariuri” ca să nu trebuiască să le luați din altă parte. Unii se duc chiar și să mănânce și să bea de la cei care vând aici și apoi au probleme. De ce aveți nevoie de asta? Nu vă puteți stăpâni setea? Nu vă puteți stăpâni apetitul? Este foarte ușor. N-a făcut asta însuși Iisus? A făcut-o. Ați venit aici să-L venerați.

Încercați să vă controlați, este foarte important; și odată ce faceți asta, nu va conta dacă mâncați sau nu, nu va conta, sau dacă nu aveți un loc unde să stați confortabil. Puteți trăi oriunde. Oriunde. În ceea ce Mă privește, știți că pot trăi oriunde. Nu am nevoie de nimic. Corpul Meu nu-Mi cere nimic. Este un corp așa de bun. Nu cere nimic. De aceea am văzut că nu Mă simt niciodată obosită. Sunt aici cu voi și în același fel sunt oriunde. Dacă Mă lăsați să dorm aici, pot să dorm toată noaptea. Corpul Meu nu spune niciodată nimic. Dar am înțeles din experiență că lucrurile stau altfel în general. Odată eram în tren - cred că mergeam de la Pune la Hyderabad – locul Meu era în zona unei roți așa că eram zdruncinată întruna. Am adormit simțind că Mă îndrept de la o stea la alta, mișcându-Mă prin întreg universul. N-am simțit deloc zdruncinătura ci dimpotrivă că totul se mișca, iar corpul Meu sărea de la o stea la alta. Altcineva s-ar fi supărat foarte tare pentru un astfel de lucru, însă Eu mă bucuram să sar de la o stea la altă stea, să Mă mișc dintr-un loc în altul! A fost foarte interesant.

Deci Eu reacționez foarte diferit. Reacționez foarte diferit. Într-o situație de criză, devin complet lipsită de gânduri și o pace extraordinară începe să curgă din această stare – dacă este o situație de criză. Și cu toții puteți atinge ușor această stare dacă vă detașați. Vedeți, am copii, am nepoți – niciodată nu le dau telefon. Nu sunt preocupată de asta. Dacă Mă sună ei, bine. Nu-Mi sun nici soțul niciodată. Întotdeauna cred că este pierdere de timp să dai telefoane. Am toate telefoanele în interiorul Meu. Știu că toți sunt bine... și atunci de ce să-i sun? Dar până când nu dezvoltați această stare nu va merge.

Apoi, un alt lucru pe care l-am observat la Sahaja Yoghini este faptul că devin brusc foarte violenți și am aflat chiar că uneori au lovit alte persoane. Asta arată că nu sunt sub nicio formă Sahaja Yoghini. Eu n-am ridicat niciodată mâna, nici asupra copiilor Mei. Așa ceva nu este permis. Nimeni nu are voie să ridice mâna sau să atingă pe altcineva într-un mod violent. Categoric, o astfel de persoană va decădea foarte jos în Sahaja Yoga, fără să facă nimic altceva. Nu trebuie să vă mâniați, nu trebuie să ridicați vocea. Aceste lucruri nu vă vor ajuta. Trebuie să fiți absolut plini de pace, calmi, plini de compasiune. Dacă cineva se comportă urât, spuneți-Mi și Mă voi ocupa Eu de el. Voi nu trebuie să vă implicați în asemenea situații și să vă comportați urât, pentru că sunteți încă atașați și acel atașament vă va trage în jos. Așa că aveți grijă, nu vă enervați. Uitați-vă la Christos! El s-a mâniat pe cei care vindeau lucruri lângă biserică; de fapt pe vremea aceea nu erau biserici, ci tabernacole. Așadar, El s-a mâniat foarte tare că oamenii vindeau lucruri în fața templului lui Dumnezeu. A luat un bici mare în mână și i-a lovit. Dar El a fost Christos! În același timp însă, când a fost crucificat, a spus: „Oh, Doamne, Tată, Te rog iartă-i, pentru că nu știu ce fac.” Asta trebuie să înțelegeți de la El, caracterul Lui, cât de iertător și plin de iubire a fost, cum a avut grijă de oameni și cum a ajutat la emanciparea lor. În acele zile de anarhie și haos complet, El s-a ridicat și a vorbit despre adevăr și despre lucruri cum ar fi Spiritul și ascensiunea. Vreau să spun că erau cu toții orbi pe atunci și nu înțelegeau despre ce vorbea El. Cu toate astea le-a vorbit despre toate aceste lucruri!

Există multe mituri în Biblie; unul dintre ele este că, atunci când va veni vremea Învierii, morții vor ieși din morminte. Nu numai creștinii cred asta ci și musulmanii, și chiar și evreii. Dar gândiți-vă, după atâția ani, ce mai rămâne în morminte? Câteva oase. Și dacă aceste oase ar ieși din morminte, cum le-ai putea da Realizarea? Gândiți-vă la asta. Este un mare mit! Ar trebui să înțelegeți logic, că nu poate fi adevărat. Deci trebuie să spun, că în Nal-Damayanti Akhyan, în filozofia indiană, este o idee clară, că atunci când va veni această Kali Yuga, atât de mulți căutători care îl caută pe Dumnezeu pe dealuri și văi, în munți, se vor naște din nou și-și vor primi Realizarea. Energia lor Kundalini va fi trezită. A fost spus și pare foarte logic, pentru că vi se întâmplă și vouă. Iar populația crește deoarece mulți se nasc pentru a primi Realizarea. Nu știu câți își vor primi Realizarea Sinelui, dar cei care au primit-o trebuie să o stabilizeze. Și chiar și în acest aspect văd că oamenii manifestă un atașament foarte subtil.

Așadar în momentul de față simt că ar trebui să vă abandonați cu toții calităților lui Christos care sunt atât de puternice! Iar cea mai mare dintre ele este că El nu poate tolera nimic împotriva Sfântului Duh. Numai atunci va veni și va acționa. Vă spun că, dacă sunteți Sahaja Yoghini și vă comportați urât, El vă va permite asta doar până la un punct. Există un domn în America care a vrut să discute cu Mine la telefon despre Sahaja Yoga, dar a simțit probabil că nu-Mi poate face față și a început să vorbească cu Sahaja Yoghinii și nu a mai vorbit cu Mine. Toată lumea era foarte supărată. Le-am spus: „Uitați totul”. A doua zi am fost anunțată că în timp ce ținea un astfel de program s-a prăbușit paralizat. El nu este Sahaja Yoghin deci nu am nicio responsabilitate. Dar dacă cineva îmi spune „Mamă”, atunci Paramchaitanya respectă acest lucru.

Și nu aveți niciun drept să loviți pe cineva, sau să vorbiți într-un mod nepoliticos ca Sahaja Yoghini. Desigur, dacă vreți să puneți pe cineva la punct, există modalități de a o face într-o manieră sahaj și nu recurgând la violență. Este foarte, foarte greșit și sunt foarte supărată să aud că oamenii devin dintr-odată violenți, chiar și în Sahaja Yoga. Problema asta vine de la ficat. Puteți să faceți tratamentul pentru ficat, să vă ameliorați, dar nu vă gândiți că puteți continua în maniera asta. Nu puteți. Astfel de oameni ar trebui să postească timp de 2 zile și să se pedepsească pe ei înșiși. Mânia este cel mai rău lucru iar Shri Krishna a spus că mânia este cel mai rău lucru și că de la mânie începe totul. Așadar trebuie să ne controlăm mânia și să înțelegem că Iisus a fost întruchiparea Iertării, întruchiparea ei. Îl vom venera astăzi. Cum i-a iertat El pe oameni!

Cei care L-au crucificat nu au fost evreii ci romanii. Autoritățile romane L-au crucificat. Dar Pavel a decis: „Să încercăm să dăm vina pe evrei, deci evreii au făcut asta.” Nu evreii au făcut-o. Iar ei i-au condamnat pe evrei pentru totdeauna. Cu o astfel de atitudine, oamenii i-au urât pe evrei i-au pedepsit, i-au chinuit. Iar evreii au reacționat de asemenea. Sunt exact la fel.  Deci nu evreii sunt vinovați, pentru că nu se întâmplă niciodată ca mulțimea să fie întrebată, ca un magistrat să întrebe mulțimea dacă să fie crucificat un hoț sau un alt om. Nu se întâmplă niciodată asta. Trebuie să ia propriile decizii. Nu se întâmplă. Asta a fost doar pentru a arunca un blestem asupra evreilor. Pavel a adus cele mai mari prejudicii. Dar acum, mulțumim lui Dumnezeu, avem mulți evrei în Sahaja Yoga, și avem chiar și un centru în Israel care este foarte activ. Avem mulți iranieni care au venit în America, evrei, și musulmani de asemenea care au început să practice Sahaja Yoga. Deci ceva se întâmplă. Am auzit că ni se alătură și sufi din Turcia și vom avea cu siguranță și sufi din India. Astfel totul se va rezolva spre binele tuturor.

Mai întâi însă ar trebui să înțelegem cu toții cum a fost Christos, să înțelegem viața Sa și cât de mult a iubit această lume. A venit pe pământ pentru a fi crucificat. A știut că va fi crucificat și a lăsat acest lucru să se întâmple. Nu este corect modul în care i-a fost redată imaginea. A fost o persoană foarte sănătoasă, robustă și înaltă. A trebuit să poarte crucea. Cei care L-au pictat ca pe un bolnav de TBC ar trebui să se întrebe dacă ei ar fi putut purta acea cruce? S-au făcut tot felul de lucruri pentru a-i diminua personalitatea, pentru a-i prejudicia caracterul. Voi însă, fiind Sahaja Yoghini, ar trebui să-L cunoașteți și să aveți respect și încredere absolută în El. El este fratele vostru mai mare, asemeni lui Shri Ganesha. S-a încarnat ca fratele vostru mai mare și vă stă alături pentru a avea grijă de voi, ferindu-vă de necazuri și de orice dezechilibru. El face tot posibilul să vă ajute tot timpul și singura cale este să vă abandonați și să iertați. Aceasta este calitatea lui Iisus pe care trebuie s-o absorbim.

Dumnezeu să vă binecuvânteze!

Shri Mataji: (Către Baba Mama) Ar trebui să iei un șal. Lui Baba Mama îi este frig. Pune-i șalul. Acum...

(Se începe Puja prin spălarea Picioarelor Mamei.)

Shri Mataji: Puteți veni acum. Cheamă copiii. Să vină toți copiii. Este apa caldă sau rece? Veniți în față. Turnați apă.

(Sahaja Yoghinii încep să recite Ganesha Atatvashersha.)

Shri Mataji: Întâi ar trebui să spuneți mantra și apoi... De ce trebuie să vă spun mereu? Întâi mantra. Copiii vin prea în față. Nu este corect. Vin unul câte unul? Să vină câte patru. Lăsați copiii să vină câte patru. Puneți mai multă. Le-ați dat prea puțină apă. Aduceți-o aici. Veniți repede. Cântați Ganesh Stuti.

Sahaja Yoghin: Ganesh Stuti. Turnați repede, repede.

(Spălarea Picioarelor Mamei continuă, iar Ganesh Stuti tocmai se încheie.)

Shri Mataji: Cântați un cântec pentru Shri Ganesha.

Sahaja Yoghin: Un cântec pentru Shri Ganesha.

Shri Mataji: Baba. Chemați-l pe Baba Mama.

Sahaja Yoghin: Baba Mama. Baba Mama.

Shri Mataji: Spune-i să cânte „Jagi tarak janma ala”.

Sahaja Yoghin: Shri Mataji:... (neclar, nu se înțelege ce îi spune Mamei).

Shri Mataji: Ce raga este ăsta?

Sahaja Yoghin: Bhairavi.

Shri Mataji: Dar celălalt raga?

Sahaja Yoghin: Celălalt... (neclar)

Shri Mataji: Nu, nu. Ce alt raga mai știi? Vom cânta la sfârșit.

Sahaja Yoghin: (neclar)

Shri Mataji: Cântă-l pe acesta și apoi vom cânta Bhairavi la sfârșit.

Sahaja Yoghin: Niciunul nu ar trebui să atingă Picioarele Sfinte.

Shri Mataji: Ridică-te, ridică-te. Să vină câte patru. Ați turnat apa?

(Baia de Picioare se încheie.)

Shri Mataji:  Voi vibra kumkum-ul cu Picioarele. Apoi vom încheia. Pune un alt prosop.

Paisprezece doamne, care nu au mai făcut Puja, căsătorite anul trecut.

Sahaja Yoghin: Șapte doamne din Occident care au fost căsătorite anul trecut, una din America, una din Europa, una din Australia, una din America de Sud și una din Africa.

Shri Mataji: Și șapte din India.

Sahaja Yoghin: Și șapte doamne căsătorite din India.

Shri Mataji: Care nu au mai făcut Puja.

Sahaja Yoghin: Care nu au mai făcut Puja înainte.

(Se oferă decorațiunile și bijuteriile Zeiței. Apoi se cântă Aarti, după care se spune de trei ori urarea pentru Shri Mataji.)

Sahaja Yoghini: Shri Mataji, noi Sahaja Yoghinii din întreaga lume, vă dorim multă sănătate și viață îndelungată! Shri Mataji, noi Sahaja Yoghinii din întreaga lume, vă dorim multă sănătate și viață îndelungată! Shri Mataji, noi, Sahaja Yoghinii din întreaga lume, vă dorim multă sănătate și viață îndelungată!

(Urmează cele trei mari mantre și Puja se încheie.)