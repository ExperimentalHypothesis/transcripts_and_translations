Ναβαράρτι Πούτζα, Καμπέλα, Ιταλία 27 Σεπτεμβρίου 1992 Σήμερα είναι η πρώτη μέρα της Ναβαράρτι. 

Όταν είδα ότι έβρεχε και υπήρξαν όλων των ειδών τα προβλήματα και η Βισνουμάγια επίσης υποδείκνυε κάποια πράγματα, συμβουλεύτηκα το ημερολόγιο και θα εκπλαγείτε όταν μάθετε ότι στο ημερολόγιο είναι γραμμένο ότι μέχρι τις 5:45 η ώρα δεν είναι ευνοϊκή, δεν είναι ευοίωνη. Μετά τις 5:45 μόνο η σωστή ώρα ξεκινάει. Φανταστείτε λοιπόν, πόσο σωστά ήταν υπολογισμένο ότι στις 5:45 έπρεπε να κάνουμε την Πούτζα, μετά τις 5:45. Η πρώτη μέρα της Ναβαράτρι ξεκινάει στην Ιταλία ή στην Ευρώπη μετά τις 5:45. Με αυτό τον τρόπο, πρέπει να καταλάβετε ότι οι δονήσεις κάνουν τα πάντα να λειτουργούν και δίνουν όλες τις υποδείξεις, γιατί δεν είχα καθόλου κοιτάξει αυτό που αποκαλείται ευοίωνη ώρα, αλλά απλά το αισθάνθηκα και είπα ότι θα κάνουμε την Πούτζα το βράδυ. Και λέγοντας αυτό, είπα: «Για να το δούμε» και έτσι ήταν. Είναι τόσα πολλά πράγματα που πρέπει να δούμε και ότι σας έχει φανερωθεί, μπορείτε να το επιβεβαιώσετε. Για παράδειγμα, είχα πει πολύ καιρό πριν ότι το Μουλαντάρα Τσάκρα είναι φτιαγμένο από άνθρακα, από το άτομο του άνθρακα και αν το δείτε από δεξιά προς τα αριστερά, στην αριστερά πλευρά δεν βλέπετε τίποτα άλλο παρά μια σβάστικα. Τώρα, αν το δείτε από αριστερά προς τα δεξιά, τότε βλέπετε το Όμκαρα και όταν το δείτε από κάτω προς τα πάνω, βλέπετε το Άλφα και το Ωμέγα. Βλέπετε, ο Χριστός είπε: «Είμαι το Άλφα και το Ωμέγα». 

Έτσι αυτή η σβάστικα γίνεται Όμκαρα και επίσης γίνεται Χριστός. Μπορείτε να το δείτε πολύ καθαρά. Τώρα έχουμε μια πολύ όμορφη εικόνα από αυτό, έχουμε ένα βίντεο και ήθελα να τα δείτε όλα αυτά, όμως δεν ξέρω πως μπορούμε να το δείξουμε εδώ. Αλλά εύχομαι όλοι να το δείτε, είναι τόσο ξεκάθαρο. Έτσι το Άλφα και το Ωμέγα, αυτές οι μαθηματικές έννοιες, έχουν έρθει σε μας από μέσα μας, από το Θείο. Δεν είναι κάτι που εμείς δημιουργήσαμε. Ανακαλύφτηκε από κάποιους μαθηματικούς που ήταν αφυπνισμένες ψυχές και χρησιμοποίησαν το Άλφα και το Ωμέγα. Είναι εντυπωσιακό που φαίνεται τόσο ξεκάθαρα η Σβάστικα να γίνεται Όμκαρα και το Όμκαρα έπειτα να γίνεται Άλφα και Ωμέγα. Έτσι τα πάντα στη Σαχάτζα Γιόγκα είναι απτά και μπορούν να επιβεβαιωθούν. Oπότε, σήμερα, λατρεύετε τη Ντούργκα ή αλλιώς, όλες τις εννέα μορφές της Θεάς. 

Ήρθε εννέα φορές σε αυτήν τη Γη και σε κάθε περίσταση πολέμησε ενάντια σε όλους τους ανθρώπους που κατέστρεφαν τους αναζητητές, που προσπαθούσαν να δημιουργήσουν προβλήματα στις ζωές τους. Και αυτοί οι βασανισμένοι άγιοι όταν προσευχήθηκαν στη Θεά - γιατί κανείς από τους Θεούς δεν μπορούσε να κάνει τίποτα και ο Σαντάσιβα ποτέ δεν επεμβαίνει σε ότι κάνει η Θεά - οπότε αυτοί λάτρεψαν τη Μπάγκαβατι η οποία ενσαρκώθηκε εννέα φορές, ανάλογα με την ανάγκη του καιρού. Έτσι κάθε φορά, Τη βρίσκετε να αντιμετωπίζει ανθρώπους που είναι εξαιρετικά υπερόπτες, εγωκεντρικοί, που έχουν μεγάλη ιδέα για τον εαυτό τους και οι αφοσιωμένοι βασανίζονται από αυτούς τους εγωκεντρικούς, απαίσιους δαίμονες. Τώρα, στην Ινδία όταν διαβάζουμε το ωροσκόπιο ενός ανθρώπου, έχουμε τρεις κατηγορίες: η πρώτη είναι οι ντέβας, που ονομάζονται ντεβ, η δεύτερη είναι οι μάναβας, που σημαίνει άνθρωποι και οι τρίτοι είναι οι δαίμονες. Πιστεύω ότι σας έχω πάρει όλους από την κατηγορία των ντεβ, γιατί δεν θα μπορούσατε να έχετε πάρει τη Σαχάτζα Γιόγκα τόσο στα σοβαρά, παρά μόνο εάν ανήκατε σ' αυτή την κατηγορία. Έπειτα, γιατί να Με πιστέψετε όταν λέω ότι υπήρξε η Ντούργκα και υπήρξε αυτό και ότι έκανε εκείνο και το άλλο; Δεν είναι ότι είχατε μια πίστη και τώρα έχετε μια άλλη, δεν είναι έτσι. Έχει πραγματικά αποδειχτεί, μπορείτε να το αισθανθείτε. Για παράδειγμα, όταν ανεβάζετε την Κουνταλίνη στην κεντρική καρδιά, μπορείτε να αισθανθείτε ότι εάν υπάρχει κάποιο μπλοκάρισμα στην κεντρική καρδιά, πρέπει να πείτε το όνομα της Τζαγκαντάμπα. Εάν δεν πείτε το όνομά Της, η καρδιά δεν ανοίγει. Επίσης όταν καθαρίζω την κεντρική σας καρδιά, πρέπει να πω: «Τώρα είμαι πραγματικά η Τζαγκαντάμπα» και τότε ξυπνάει μέσα σας η Τζαγκαντάμπα. 

Με αυτό τον τρόπο, το έχετε επιβεβαιώσει πολύ καλύτερα απ' ότι το έχουν επιβεβαιώσει οι επιστήμονες. Οι επιστήμονες πηγαίνουν από έξω προς τα μέσα και δεν είναι καθόλου αποτελεσματικοί. Τώρα, αν έχετε ένα πρόβλημα, θα το λύσουν και ύστερα ένα άλλο πρόβλημα, λύνουν προβλήματα, αλλά δεν ξέρουν τα βασικά, ποια είναι τα προβλήματα και πού βρίσκεται η λύση. Ωστόσο, μπορείτε να δείτε ότι όταν η Άμπα, αυτή η Κουνταλίνη που είναι η αντανάκλαση του Αγίου Πνεύματος, της Άντι Σάκτι μέσα σας, ανεβαίνει μέσα από τα διαφορετικά τσάκρας, τους δίνει δύναμη γιατί Αυτή είναι η δύναμη, Αυτή είναι η Σάκτι. Είναι η δύναμη της επιθυμίας του Σαντάσιβα. Είναι η απόλυτη δύναμη του Σαντάσιβα. Εκείνη δίνει λοιπόν την απόλυτη δύναμη σε κάθε τσάκρα, με την οποία αφυπνίζονται όλα αυτά τα τσάκρα και ξυπνάνε όλες οι θεότητες. Αν υποθέσουμε ότι δεν έχουμε δύναμη ζωής, θα ήμασταν όλοι σαν νεκροί άνθρωποι. Όταν αυτά τα κέντρα δέχονται αυτή την ενέργεια, τη Σάκτι, τότε αφυπνίζονται. Τώρα, το έχετε δει, μπορείτε να το κάνετε μόνοι σας. 

Είναι όλα χειροπιαστά, μπορείτε να τα επιβεβαιώσετε. Σας έχω πει ότι Αυτή κατοικεί στο κέντρο της καρδιάς. Κοιτάξτε λοιπόν πως είναι τοποθετημένη η καρδιά, είναι πολύ ενδιαφέρον να το δείτε. Αυτή είναι η Τζαγκαντάμπα, αλλά η Άμπα, η αγνή μορφή της ενέργειας, κατοικεί στο τριγωνικό οστό, όπως η Κουνταλίνη. Αλλά με τη μορφή Της ως Τζαγκαντάμπα, που είναι η Μητέρα του Σύμπαντος, κατοικεί στο κέντρο της καρδιάς. Τώρα, αυτό το κέντρο της καρδιάς είναι πολύ σημαντικό. Σας έχω ήδη πει, ότι όταν ένα παιδί είναι περίπου μέχρι δώδεκα χρονών, τότε αυτό το κέντρο παράγει τα Γκάνας. Τα Γκάνας δουλεύουν στην αριστερά πλευρά. Μπορούμε να πούμε ότι ο Αρχάγγελος Μιχαήλ είναι ο αρχηγός τους, αλλά ο βασιλιάς τους είναι ο Γκανάπατι, ο Γκανέσα. Έτσι το πρώτο πράγμα που έκανε είναι τη γκάτα στάπανα. 

Γκάτα στάπανα είναι αυτό που κάνατε τώρα εδώ, αυτό το δοχείο με την καρύδα. Αυτή είναι η κούμπα. Η Θεά δημιούργησε πρώτα αυτή την κούμπα, που είναι το τριγωνικό οστό. Αυτή είναι και η πρώτη Της δουλειά, να εδραιώσει το Μουλαντάρα σας. Οπότε, Αυτή εδραίωσε μέσα σας την αθωότητα. Εδραίωσε αρχικά την αθωότητα μέσα σας. Αυτή λοιπόν έβαλε αυτή την γκάτα, μέσα στην οποία διαμένει ως Κουνταλίνη τώρα. Οπότε αρχικά πρέπει να εδραιωθεί η Κουνταλίνη στο τριγωνικό οστό και έπειτα να εδραιωθεί ο Σρι Γκανέσα. Αυτή ήταν η πρώτη δουλειά με την οποία οτιδήποτε έμελλε να δημιουργήσει από εκεί και πέρα, όλα τα σύμπαντα, τη γη, τα πάντα, οτιδήποτε επρόκειτο να δημιουργήσει, έπρεπε να είναι γεμάτο με αθωότητα. Τώρα αν δείτε τις πέτρες, είναι αθώες. 

Αν χτυπήσετε την πέτρα, χτυπάτε εσείς, αλλιώς δεν έρχεται να σας χτυπήσει εκείνη. Είναι αθώες. Αν δείτε τα ποτάμια είναι αθώα. Οτιδήποτε έχει δημιουργηθεί ως ύλη, είναι αθώο. Δεν είναι δολοπλόκο, δεν σας εξαπατά, δεν είναι επιθετικό, τίποτα τέτοιο. Είναι αθώα, που σημαίνει ότι είναι υπό την ολοκληρωτική επίβλεψη του πανίσχυρου Θεού. Δεν έχουν τη δική τους ελεύθερη βούληση να κάνουν ότι θέλουν. Οτιδήποτε γίνεται είναι απόλυτα υπό τη διαταγή του πανίσχυρου Θεού και έτσι είναι, μπορούμε να πούμε, αθώα, γιατί δεν έχουν ελεύθερη βούληση να κάνουν ότι τους αρέσει. Αν παρατηρήσετε τα ζώα, είναι επίσης αθώα, εκτός από πολύ λίγα. Τα περισσότερα είναι αθώα, αθώα με την έννοια ότι ονομάζονται «πασού» που σημαίνει ότι είναι ολοκληρωτικά υπό τον έλεγχο του πανίσχυρου Θεού. 

Μια τίγρη θα συμπεριφερθεί σαν τίγρη και ένα φίδι θα συμπεριφερθεί σαν φίδι. Αλλά ένας άνθρωπος, σήμερα θα συμπεριφερθεί σαν τίγρη, αύριο σαν φίδι και την τρίτη μέρα σαν σκουλήκι. Δεν υπάρχει σταθερότητα. Γι αυτό δεν μπορείτε να πείτε ότι αυτός ο κύριος σήμερα είναι τίγρης, άρα αύριο δεν θα είναι φίδι. Δεν έχουν ελευθερία να αλλάξουν την ιδιοσυγκρασία τους. Έχουν αφεθεί μόνα τους. Για αυτό δεν ασχολείται η Άντι Σάκτι. Έχουν ήδη δημιουργηθεί, είναι εκεί και υπάρχουν. Έχουν ένα σκοπό, είναι εκεί μόνο για ένα σκοπό, για να στηρίξουν τους ανθρώπους, γιατί εσείς είστε η επιτομή της εξέλιξης. Εκείνη δημιούργησε όλα αυτά τα πράγματα μόνο για σας, για να δημιουργηθείτε και να πάρετε επιτέλους την Αυτογνωσία σας, για να έχει νόημα η ζωή σας, να συνδεθείτε με την πανταχού παρούσα δύναμη, να μπείτε στο βασίλειο του Θεού. 

Όλα είναι δικό Της έργο. Μπορούμε λοιπόν να πούμε, ότι ήρθε εννέα φορές και τη δέκατη φορά πρέπει να δώσει αφύπνιση σε όλους εσάς. Αλλά τη δέκατη φορά, όλες αυτές οι τρεις δυνάμεις είναι ενωμένες μαζί, για αυτό και λέγεται Τριγκουνάτμικα. Για αυτό και ο Βούδας είπε «Ματρέγια» που σημαίνει τρεις Μητέρες μαζί. Όταν αυτή η δύναμη αρχίζει να δρα, έχει τον απόλυτο έλεγχο πάνω στα τρία κανάλια και τα επτά κέντρα σας, τον απόλυτο έλεγχο, με τέτοιο τρόπο, ώστε χωρίς την άδεια ή αν δεν πείτε το όνομα αυτής της δύναμης, δεν μπορείτε να επιτύχετε τίποτα. Είναι γεγονός και εκεί αποτυγχάνουν οι άνθρωποι, γιατί έχουν ελεύθερη βούληση και δεν ξέρουν γιατί να υπακούσουν κάποιον ή γιατί να ακούσουν τον οποιονδήποτε και γιατί να δεχτούν τον οποιονδήποτε. Για αυτό ακριβώς, παρόλο που πρέπει να σας δοθεί Αυτογνωσία, η αποστολή είναι πολύ δύσκολη, γιατί δεν είστε συνηθισμένοι στο να μην χρειάζεται να χρησιμοποιήσετε την ελεύθερη σας βούληση. Ειδικά στις δυτικές χώρες, οι άνθρωποι έχουν επιλογές ακόμα και για τα δημητριακά τους. Μου είπαν ότι στην Αμερική υπάρχουν 126 τύποι δημητριακών. Τέτοιου είδους ανοησίες αν κάνετε, το εγώ σας σίγουρα φουσκώνει και πιστεύετε ότι: «Έχουμε το δικαίωμα να αποφασίζουμε μόνοι μας». 

Και δεν μπορείτε να δεχτείτε κάποιον που μπορεί να σας πει ότι αυτό δεν είναι σωστό και το άλλο δεν είναι σωστό. Έτσι η ίδια δύναμη έχει τώρα αφυπνιστεί στο Παραμτσαϊτάνια. Αυτή η αφύπνιση στο Παραμτσαϊτάνια κάνει απίθανη δουλειά που μπορείτε να τη δείτε ξεκάθαρα. Καταρχήν, είδατε τις φωτογραφίες Μου. Είδατε τις φωτογραφίες Μου, ξαφνιαστήκατε, εκπλαγήκατε. Θέλω να πω, ούτε εγώ η ίδια δεν ξέρω με τι ασχολείται αυτό το Παραμσαϊτάνια. Είναι τόσο ενεργοποιημένο που όλη την ώρα δουλεύει για να σας πείσει για την αλήθεια. Άν ήταν τόσο ενεργοποιημένο τον καιρό του Χριστού, θα ήταν πολύ καλύτερα. Αλλά έπρεπε να είναι έτσι, γιατί οι άνθρωποι είναι το πιο δύσκολο πράγμα να χειριστεί κανείς. Τους έχει δοθεί ελευθερία, ακόμα και αυτό, θα εκπλαγείτε, ότι η ελευθερία δόθηκε στον Αδάμ και στην Εύα, αλλά πώς έγινε αυτό, πρέπει να καταλάβουμε ακριβώς. 

Στη Βίβλο των Γνωστικών έχει γραφτεί αυτό που έλεγα ότι ο Αδάμ και η Εύα, και οι δύο, ήταν σαν πασούς, υπό τον απόλυτο έλεγχο του Θεού, χωρίς ελεύθερη βούληση. Θα παρέμεναν γυμνοί στον κήπο της Εδέμ, δεν θα είχαν καν σκεφτεί να γνωρίσουν κάτι άλλο πέρα από το να φάνε, να ζήσουν σαν τα ζώα. Ήταν ακριβώς όπως τα ζώα. Έπειτα η ίδια η Σάκτι, πήρε τη μορφή ενός φιδιού και πήγε και τους είπε ότι: «Πρέπει να φάτε το φρούτο της γνώσης». Ήθελε να εξελιχθούν. Αυτό δεν ήταν η ιδέα του πανίσχυρου Θεού, γιατί είναι μεγάλος πονοκέφαλος, ξέρετε, να κάνεις τέτοιο πράγμα. Σκέφτηκε: «Ποιος ο λόγος να έχω τέτοιες σκοτούρες γύρω Μου;» Αλλά η Σάκτι ήξερε το δικό Της τρόπο. Ήξερε ότι είναι ικανή να κάνει πολλά θαύματα και ότι μπορεί να κάνει τους ανθρώπους να καταλάβουν τη γνώση και ότι μπορεί πραγματικά να τους κάνει γνώστες. Έτσι είπε: «Πρέπει να φάτε αυτό το φρούτο, και πρέπει να προσπαθήσετε να γνωρίσετε την αλήθεια». Έτσι ξεκίνησε ένας νέος τύπος της ανθρώπινης φυλής, που ήθελε να μάθει ποια είναι η αλήθεια. 

Έχετε δει ότι έχουμε όλων των ειδών τους πρωτόγονους ανθρώπους εδώ. Έπειτα αρχίζουν σταδιακά να εξελίσσονται. Τώρα, πρέπει να πω ότι η πρώτη δημιουργία που έλαβε χώρα πριν από αυτό, ήταν άλλα ανώτερα όντα που είχαν προγραμματιστεί από την Άντι Σάκτι για να οργανώσουν όλο αυτό το πράγμα. Δημιούργησε λοιπόν τον Μπράχμα, τον Βίσνου, τον Μαχέσα και δημιούργησε επίσης τα λόκας τους, τις ατμόσφαιρές τους ή μπορείτε να πείτε τις περιοχές τους. Με αυτό το τρόπο όλα οργανώθηκαν: πως μπορούμε να επιτύχουμε στο να κάνουμε αυτά τα ζώα αφυπνισμένες ψυχές, από ζώα σε ανθρώπινα όντα και από ανθρώπινα όντα σε αφυπνισμένες ψυχές. Ήταν ένα πολύ μεγάλο πρόβλημα. Με αυτό τον τρόπο δημιουργήθηκαν, όπως ξέρετε ότι ο Βίσνου είχε το δικό Του λόκα, ο Μαχέσα είχε τό δικό Του λόκα και ο Μπραχμαντέβα είχε το δικό Του λόκα. Αποφάσισαν μεταξύ τους πώς θα μπορούσαν να το κάνουν καλύτερα, γιατί αυτά τα τρία κανάλια δημιουργήθηκαν στους ανθρώπους αργότερα. Μέσα από τα τρία κανάλια βγήκαν αυτές οι τρεις Σάκτις: η Μαχακάλι, η Μαχαλάκσμι, η Μαχασαράσβατι. Έκαναν δύο παιδιά, μια σάκτι και έναν αδελφό και έπειτα έγιναν γάμοι μεταξύ τους κατά κάποιο τρόπο, γάμος όχι με τον ανθρώπινο τρόπο θα πρέπει να πούμε, αλλά η ενέργεια δόθηκε στον εν δυνάμει άντρα. 

Έτσι η γυναίκα, που αντιπροσωπεύει την ενέργεια δώθηκε στον άντρα. Όλα αυτά έγιναν και επέλεξαν να το κάνουν να λειτουργήσει στους ανθρώπους. Έτσι έγινε και αρχικά λειτούργησε με τον ένα τρόπο ή τον άλλο πολύ αποτελεσματικά στην Ινδία. Ή ίσως διάλεξαν την Ινδία γιατί το ινδικό κλίμα είναι τόσο καλό. Θέλω να πω, ξέρετε ότι σίγουρα υπάρχουν έξι εποχές. Δεν είναι έτσι παντού, όπως αυτή η παράλογη βροχή που πέφτει στο Λονδίνο, που πρέπει να παίζεις ποδόσφαιρο κρατώντας μια ομπρέλα πάνω από το κεφάλι σου! Υπάρχουν ακριβώς έξι εποχές στην Ινδία και είναι πολύ καλά ισορροπημένες. Για αυτό και το Παραμτσαϊτάνια λέγεται επίσης και «Ριτάμπαρα πράγκνυα» στην Ινδία, όχι εδώ, δεν μπορούμε να το πούμε εδώ. «Ριτάμπαρα πράγκνυα» σημαίνει αυτό που είναι η γνώση, πράγκνυα, σημαίνει η φωτισμένη γνώση, αυτή που κάνει τις εποχές. Γιατί εδώ η Ριτάμπαρα πράγκνυα είναι σε στασιμότητα. 

Δεν έχει καθόλου κατανόηση, εξαιτίας του τρόπου που είναι οι άνθρωποι. Τα μυαλά τους είναι τόσο σκόρπια, θα πρέπει να πω, που ακόμα και η φύση έχει γίνει έτσι και δεν μπορεί να καταλάβει πώς να χειριστεί τέτοιους ανθρώπους, είναι γεγονός. Αλλά στην Ινδία, οι έξι εποχές υπάρχουν και αυτές οι έξι εποχές είναι απόλυτα γνωστές. Μπορεί κάποιος να μην έχει μελετήσει την αστρολογία της Ινδίας, αλλά έχουν τη δική τους αστρολογία, φυσικά, εγώ δεν την πιστεύω. Αλλά σε ανθρώπινο επίπεδο, μπορείτε να δείτε πως προβλέπουν και πως μπορούν να πουν ακριβώς πότε θα βρέξει, πότε δεν θα βρέξει, τι θα γίνει, αυτό θα γίνει. Ακόμα και για τα αστέρια, ότι αυτό το αστέρι θα έρθει. Τώρα, αυτό έχει γίνει χιλιάδες χρόνια πριν. Θα πουν ακριβώς τι ώρα, ποιο αστέρι θα έρθει πιο κοντά, ποιο αστέρι κυβερνάει σήμερα, αύριο ποιο θα είναι το αστέρι εκεί. Τα παλαιότερα χρόνια μελέτησαν όλα αυτά τα πράγματα. Όταν βλέπω εδώ, δεν ξέρω ποια ήταν η κατάσταση εκείνη την εποχή στις δυτικές χώρες, αν υπήρχαν ανθρώπινα όντα ή όχι, δεν ξέρω, αλλά ιστορικά νομίζω ότι δεν ήταν τόσο εξελιγμένος τόπος. 

Έτσι, τότε όλη αυτή η κατάσταση έγινε και οι άνθρωποι έγιναν έτσι ώστε να καταλάβουν ότι υπάρχει Θεός. Σεβόντουσαν τους αγίους - μιλάω για την Ινδία - σεβόντουσαν τους πραγματικούς αγίους και έκαναν διάφορες παρατηρήσεις. Τώρα, όταν διαβάζω, ας πούμε Άντι Σανκαρατσάρια, εκπλήσσομαι πως ξέρει τόσα πολλά πράγματα για Μένα. Ξέρει πως είναι το γόνατό Μου, ξέρει πόσες ζωές έχω στην πλάτη Μου, θέλω να πω είναι φανταστικό πως αυτός ο άνθρωπος ξέρει τα πάντα για Εμένα. Αυτό σημαίνει ότι μέσα από τη διαλογιστική του δύναμη θα μπορούσε να Με οραματιστεί, δεν Με είδε ποτέ. Η περιγραφή και όλα είναι τόσο ξεκάθαρα. Τώρα, αν πείτε τα χίλια ονόματα της Θεάς, τα χίλια ονόματα της Θεάς είναι τόσο ακριβή. Θέλω να πω ότι μπορείτε να τα επιβεβαιώσετε σε Μένα, είμαι ακριβώς έτσι. Ότι είναι, καλό ή κακό, οτιδήποτε έχει ειπωθεί για Εμένα είναι εκεί, είναι γεγονός. Η γνώση αυτών των ανθρώπων είναι αξιοθαύμαστη: πώς ήξεραν ότι η Θεά είναι έτσι; Κάποια από αυτά που ούτε Εγώ δεν ξέρω, αλλά είναι εκεί και τα έχουν περιγράψει. 

Είναι πραγματικά εκπληκτικό. Έτσι η διαλογιστική τους δύναμη στην Ινδία ήταν πολύ μεγάλη. Ο λόγος ήταν ότι οι εποχές μας ήταν πειθαρχημένες, οι άνθρωποι ήταν πειθαρχημένοι. Στην Ινδία, οι περισσότεροι άνθρωποι ξυπνάνε πολύ νωρίς το πρωί, κάνουν τις Πούτζες τους, τα πάντα, κάνουν μπάνιο, πηγαίνουν στη δουλειά, έρχονται σπίτι, είναι με τη οικογένεια, τρώνε και έπειτα τραγουδάνε κάποια τραγούδια και μπάτζανς και έπειτα πάνε για ύπνο, φυσιολογικά. Πολύ πειθαρχημένα. Δεν πηγαίνουν διακοπές, δεν συνηθίζουν να πίνουν και τέτοια πράγματα. Συνήθως αν κάποιος πίνει μέσα στην οικογένεια, αναμφίβολα τον πετάνε έξω από το σπίτι Είναι καταδικασμένος σαν λεπρός. Τον φωνάζουν νταρούντα που σημαίνει πότης. Ακόμα και στις μέρες μας κάποιοι άνθρωποι πίνουν, αλλά ακόμα και αυτοί το κρύβουν. Κανείς δεν πίνει στην παρουσία άλλων. 

Δεν ξέρω, η επιρροή τους μπορεί να μεγαλώσει και οι άνθρωποι να αρχίσουν να πίνουν ανοιχτά, αλλά συνήθως δεν το κάνουν. Έτσι εξαιτίας αυτών των έξι εποχών που είναι σε απόλυτη πειθαρχία, ξέραμε τι να κάνουμε πότε και πώς να το κάνουμε. Τώρα οι άνθρωποι θα μπορούσαν να ζουν σε ζούγκλες. Όπως στην Αγγλία, αν πρέπει να βγεις έξω, σου παίρνει δεκαπέντε με είκοσι λεπτά: πρέπει να βάλεις τα παπούτσια σου, τις κάλτσες, το παλτό σου, το εσωτερικό, αλλιώς δεν μπορείς να βγεις έξω. Και ξεκινάς από ένα μέρος, φτάνεις σε ένα άλλο μέρος και βλέπεις ότι βρέχει πολύ δυνατά, δεν έχεις τίποτα και γίνεσαι μούσκεμα. Αλλά δεν είναι έτσι στην Ινδία. Είναι τόσο ισορροπημένα που όταν έρχεστε, όλοι εσείς έρχεστε την εποχή του χειμώνα, το έχετε δει ότι δεν βρέχει ξαφνικά, δεν συμβαίνει έτσι ξαφνικά σε λάθος χρόνο. Μπορείτε να μείνετε έξω όσο θέλετε. Έτσι αυτοί οι άνθρωποι θα μπορούσαν να ζήσουν στη ζούγκλα, γιατί δεν είχαμε μεγάλη ιδέα από ανέσεις, καθόλου. Σε ένα απλό, μικρό καλύβι, θα μπορούσαν να ζήσουν: λίγη προστασία από τον ήλιο και προστασία από τη βροχή την εποχή των βροχών, αυτό είναι όλο. 

Και είχαν πολύ λίγες ανάγκες στη ζωή. Δεν χρησιμοποιούμε πλαστικό, θέλω να πω, δεν υπήρχαν πλαστικά εκείνη την εποχή ή ακόμα και τώρα δεν χρησιμοποιούμε πλαστικά. Και είχαμε λίγα πιάτα και λίγα πράγματα. Ακόμα και στις μικρές οικογένειες είχαν μερικά πιάτα, που ήταν μόνιμα με την οικογένεια. Τώρα βλέπω ότι η διαφορά είναι τόσο μεγάλη. Βλέπετε τι συμβαίνει όταν ζείτε μια απλή ζωή, ότι δεν απομυζείτε όλο τον πλούτο από τη Μητέρα Γη. Δεν δημιουργείται οικολογικό πρόβλημα εκεί. Αλλά αν έχετε, όπως λέτε, τόσα πολλά ποτήρια για αυτό, τόσα πολλά ποτήρια για το άλλο, όλα αυτά τα πράγματα που παράγετε δεν έχουν καμία αισθητική αξία και δεν έχουν διάρκεια. Έτσι έχετε βουνά και βουνά από αυτά τα τεράστια μεγάλα πλαστικά που δεν μπορούν να καούν, δεν μπορούν να πεταχτούν, αν τα πετάξετε στη θάλασσα επιπλέουν και δημιουργούνται τόσα προβλήματα. Έτσι αυτή η Σάκτι που δούλευε εκείνες τις μέρες ήταν μέσα τους για να τους κάνει αναζητητές, γιατί δεν είχαν να κάνουν τίποτα άλλο, ξέρετε. 

Είναι εντάξει, έχετε φαγητό να φάτε, έχετε μέρος να κοιμηθείτε, τέλος - όχι πολλά πράγματα να κάνετε, ζείτε τόσο ευτυχισμένα. Με όλες αυτές τις ανέσεις, έπαιρνε τόσο λίγο από το χρόνο τους, είχαν χρόνο, πολύ χρόνο. Και με αυτό το χρόνο, τι κάνανε; Δεν πήγαιναν ας πούμε για κολύμπι ή για χορό ή τίποτα τέτοιο. Με αυτό το χρόνο έκαναν διαλογισμό. Και όταν εκείνη την εποχή ξεκίνησε ο διαλογισμός, τότε άρχισαν να καταλαβαίνουν τι είναι η Θεία Δύναμη, τι είναι το Θείο, τι είναι ο Θεός. Για παράδειγμα θα σας πω, εδώ οι άνθρωποι συζητάνε ακόμα και την ιδιωτική ζωή του Χριστού και λένε όλων των ειδών τα πράγματα. Θέλω να πω, ότι αυτό είναι αδύνατον στην Ινδία, κανείς δεν το κάνει. Δεν περνάει ποτέ από το νου τους πως ο Κρίσνα είχε δεκαέξι χιλιάδες γυναίκες. Πρέπει να υπάρχει κάποιος λόγος, είναι Θεός. Ο Θεός είναι Θεός, εσείς είστε άνθρωποι, πώς μπορείτε να ξέρετε για το Θεό, επειδή ήρθατε από Αυτόν; Δεν συζητάνε τέτοια ανόητα πράγματα, αυτό πρέπει να είναι. 

Και τώρα όταν τους είπα ότι αυτές είναι οι δυνάμεις Του, δεκαέξι χιλιάδες, είπαν: «Ναι». Έπειτα οι πέντε σύζυγοι ήταν τα πέντε στοιχεία: «Ναι». Είναι Θεός. Κανείς δεν συζητάει αυτά τα πράγματα. Είναι Θεός. Πώς μπορείτε να καταλάβετε το Θεό; Μπορείτε να καταλάβετε Εμένα; Δεν μπορείτε. Προσπαθήστε, δεν μπορείτε να Με καταλάβετε. Πολύ δύσκολο. Έτσι δεν μπορείτε να καταλάβετε, δεν μπορείτε να καταλάβετε το Θεό. Σας παρακαλώ, καταλάβετε ένα πράγμα, ότι το να καταλάβετε το Θεό είναι αδύνατο. 

Αλλά μπορείτε να είστε σε σύνδεση με το Θεό, μπορείτε να είστε στη συντροφιά του Θεού μπορείτε να είστε ευλογημένοι από το Θεό, μπορείτε να είστε προστατευμένοι από το Θεό, μπορείτε να ξέρετε πολλά πράγματα για το Θεό, αλλά δεν μπορείτε να καταλάβετε. Αυτό είναι κάτι άλλο που πρέπει να ξέρετε, ότι δεν μπορείτε να καταλάβετε γιατί ο Θεός κάνει αυτά τα πράγματα, γιατί κάνει αυτό, γιατί κάνει εκείνο. Δεν μπορείτε να καταλάβετε, δεν μπορείτε να το εξηγήσετε. Θέλω να πω, κάποιος μπορεί ακόμα και να πει: «Γιατί έκανε τη σβάστικα;» Έπειτα: «Γιατί έκανε το Όμκαρα;» Θέλω να πω ότι οι άνθρωποι εδώ είναι τόσο υπερόπτες που μπορούν ακόμα και να ρωτήσουν το Θεό: «Γιατί υπάρχεις;» Μπορούν να πάνε σε αυτό το άκρο, ξέρετε, δεν υπάρχει τίποτα το αξιοπερίεργο. Έτσι αυτή η υπεροψία, αυτό το εγώ, μας έχει τυφλώσει από το Θεό. Η ιδέα για τον εαυτό μας δεν έχει τελειωμό, είμαστε πολύ ισχυρογνώμονες και δεν ξέρουμε πολλά πράγματα για αυτό. Έτσι αυτή η Δύναμη, η Σάκτι, είναι Αυτή που σας έδωσε αυτογνωσία και θα σας δώσει επίσης Θεογνωσία, αλλά και πάλι δεν θα καταλάβετε το Θεό. Πρέπει να πάτε πάνω από το Θεό για να Τον καταλάβετε. Πώς θα καταλάβετε; Ας υποθέσουμε ότι κάτι υπάρχει από κάτω σας, μπορείτε να καταλάβετε, αλλά κάτι που είναι από πάνω σας, πώς θα το καταλάβετε; Ας υποθέσουμε ότι κάποιος είναι κάτω στους πρόποδες, στην Καμπέλλα και θέλει να καταλάβει κάτι για το σπίτι Μου, θα καταλάβει; Πρέπει να πάει πάνω από την Καμπέλλα για να δει το σπίτι Μου. Έτσι την πηγή από την οποία προήλθαμε, δεν μπορούμε να Την καταλάβουμε. 

Δεν μπορούμε να κρίνουμε, δεν μπορούμε να πούμε: «Γιατί;» Αυτή είναι η θέληση του Θεού, η επιθυμία του Θεού, οτιδήποτε κάνει. Έτσι πρέπει να πούμε ότι αυτή είναι η θέλησή Του, θα είμαστε ευχαριστημένοι με αυτό. Η δύναμη που είναι μέσα σας είναι η Άμπα, είναι η δύναμη της επιθυμίας του ίδιου του Θεού. Έτσι όποια είναι η επιθυμία σας, που σημαίνει ότι η επιθυμία Του είναι ότι θα πρέπει να μπείτε στο βασίλειό Του. Τώρα μπαίνετε στο βασίλειο του Θεού. Τότε η Σάκτι σας τοποθετεί σε ποικίλες όμορφες θέσεις και κάποιοι κάθονται στην καρδιά του Θεού, κάποιοι κάθονται στο Σαχασράρα του Θεού, στο βασίλειο του Θεού. Τώρα θα πρέπει να αποδεχτείτε τη δύναμή σας. Τώρα στη Ναβαράρτι, θα πρέπει να καταλάβετε ότι έχετε πια υπερβεί τα όρια και τώρα είμαστε στη δέκατη θέση, που πρέπει να την αποδεχτείτε. Σας έχω πει πολλές φορές, τώρα πιστέψτε ότι είστε Σαχάτζα Γιόγκις. Πιστέψτε ότι όντως είστε, έχετε μπει στο βασίλειο του Θεού. 

Δεν μπορείτε να κρίνετε το Θεό, δεν μπορείτε να πείτε γιατί Αυτή το κάνει αυτό, γιατί Αυτή κάνει το άλλο, γιατί Αυτός κάνει έτσι. Δεν μπορείτε να το πείτε αυτό, είναι κάτι διαφορετικό. Αλλά όταν κάθεστε εδώ, δεν είναι μια συγκέντρωση, δεν είναι μια πολιτική διαμάχη, όχι, είναι ότι έχετε μπει στο βασίλειο του Θεού, έχετε ευλογηθεί από το Θεό, φροντιστεί, προστατευτεί, ανατραφεί και έχετε γίνει γνώστες. Αλλά ακόμα, αυτή η υπεροψία πρέπει να υποχωρήσει, τότε θα μπορέσουμε να καταλάβουμε γιατί συμβαίνει. Αυτή η ταπεινότητα είναι πολύ σημαντική για εμάς, διαφορετικά αυτή η δύναμη δεν μπορεί να σας πάει παραπέρα. Στο επίπεδο που βρίσκεται τώρα έχει ξεπεράσει το Σαχασράρα, τώρα αυτή η δύναμη πρέπει να πάει ψηλότερα και ψηλότερα. Για αυτό, καταρχάς πρέπει να είστε ταπεινοί. «Ταπεινός» δεν σημαίνει ότι θα πρέπει να έχετε τη ψεύτικη ταπεινότητα ενός επιχειρηματία ή ενός πολιτικού. Είναι μια ταπεινότητα που είναι μέσα στην καρδιά σας, ότι: «Ω! Θεέ μου, δεν θέλουμε να Σε καταλάβουμε, Είσαι πολύ σπουδαίος. 

Αλλά επέτρεψέ μας να καταλάβουμε τους εαυτούς μας». Και έπειτα θα εκπλαγείτε που σας έφτιαξε κατ' εικόνα Του. Αυτό σημαίνει ότι σας έδωσε όλες τις δυνάμεις. Σας έφτιαξε. Αφού σας έφτιαξε, δεν μπορείτε να Τον φτιάξετε. Είναι η πηγή, δεν μπορείτε να Τον φτιάξετε. Σας έφτιαξε κατ' εικόνα Του. Τώρα, αυτό που μπορείτε να κάνετε είναι να φτιάξετε άλλους κατ' εικόνα Του. Αυτές οι δυνάμεις είναι μέσα σας. Αλλά το πρώτο πράγμα που πρέπει να έχετε, είναι η πειθαρχία μέσα σας που λείπει. 

Οι άνθρωποι δεν μπορούν να πειθαρχήσουν τον εαυτό τους, που σημαίνει ότι εάν δεν μπορούν να ελέγξουν τον εαυτό τους, πώς μπορούν να ελέγξουν οποιονδήποτε; Μη πειθαρχία σημαίνει ότι δεν μπορείτε να ελέγξετε τον εαυτό σας. Έτσι η πειθαρχία θα πρέπει να είναι ότι πρώτα πειθαρχείτε τον εαυτό σας, επειδή τώρα είστε στο βασίλειο του Θεού. Έχετε δει ένα έργο που λέγεται: «Ο κύριος Μπιν» όπου δείχνουν έναν ανόητο άνθρωπο; Αυτό που συμβαίνει είναι ότι όταν έρχεστε στην αυλή της Θεάς, όταν έχετε μπει στο βασίλειο του Θεού, σας βάζουν να κάτσετε στο θρόνο σας με έναν αξιοσέβαστο τρόπο, αλλά εσείς αρχίζετε να φέρεστε σαν τον κύριο Μπιν. Δεν ξέρετε πως να κάτσετε στη θέση σας, θέλετε να κάτσετε στις άκρες, θέλετε να κάτσετε στον τοίχο ή να κάνετε ότι σας έρθει. Δεν υπάρχει πειθαρχία. Πρέπει να έχετε πειθαρχία. Πού κάθεστε; Κάθεστε στο βασίλειο του Θεού. Έτσι πρέπει να έχετε την ανάλογη αξιοπρέπεια, πρέπει να έχετε την ανάλογη στοργή, πρέπει να έχετε την ανάλογη συμπόνια. πρέπει να έχετε αυτή την αγάπη, αυτή την αφοσίωση. Αλλά αν δεν είναι εκεί, αυτή η δύναμη είναι άχρηστη, γιατί εσείς είστε το όχημα αυτής της δύναμης. 

Ας υποθέσουμε ότι πρέπει να πιω νερό, πρέπει να έχω ένα ποτήρι που να είναι άδειο. Αν είναι ήδη γεμάτο με εγώ, τότε τι μπορείτε να βάλετε μέσα; Ή αν είναι πέτρα, δεν μπορείτε να πιείτε μέσα από αυτή, θα πρέπει να σκάψετε για να βάλετε μέσα το νερό. Έτσι εάν είστε ήδη γεμάτοι με τις ιδέες σας, με τις ανέσεις σας, με το δικό σας συμφέρον ή οτιδήποτε άλλο, μόνο με αυτό, τότε δεν μπορείτε να πάτε πολύ ψηλά. Πρέπει να παραδοθείτε ολοκληρωτικά, να πείτε ότι: «Μητέρα όποιο είναι το θέλημά Σου, εμείς δεν θέλουμε να έχουμε καμία προσωπική επιθυμία». Τότε η επιθυμία του Θεού θα λειτουργήσει. Θέλετε η Κουνταλίνη να δουλέψει μέσα σας την επιθυμία του Θεού, όχι τη δική σας επιθυμία, αλλά αυτή που είναι ανεξάρτητη από τη δική σας επιθυμία, αλλά είναι αυτή που θα πραγματοποιήσει τις δικές σας αποκαλούμενες επιθυμίες, χωρίς καν να το γνωρίζετε. Θα γίνουν θαύματα το ένα μετά το άλλο, τόσα πολλά θαύματα που δεν θα ξέρουμε πως να συντάξουμε το βιβλίο ακόμα και για τα θαύματα. Αλλά αυτά τα θαύματα έρχονται σε σας γιατί είστε αφυπνισμένες ψυχές. Η προσοχή σας θα πρέπει να είναι εντάξει, θα πρέπει να δείτε και να ενδοσκοπήσετε: «Κάθομαι στο βασίλειο του Θεού, τώρα, ποια είναι η κατάστασή μου; Το αξίζει; Το αξίζω; Συμπεριφέρομαι με τον ανάλογο τρόπο ή ακόμα δεν πιστεύω;» Αν δεν πιστεύετε, τότε πώς μπορείτε να ανέλθετε; «Πιστεύω» σημαίνει ότι έχετε δει κάτι, γνωρίσατε κάτι που είναι χειροπιαστό, έχετε την εμπειρία του. Ακόμα, δεν είστε παραδομένοι. 

Αν παραδοθείτε στη θέληση του Θεού, τότε όλα φροντίζονται. Δεν θα σας εγκαταλείψει ποτέ, αναμφισβήτητα, και όλα όσα φαίνονται σαν βουνά από δυσκολίες και εμπόδια, θα τα ξεπεράσετε, όπως ακριβώς ένα αεροπλάνο πετάει από πάνω. Δεν θα έχετε κανένα πρόβλημα οποιουδήποτε είδους. Έτσι για ένα πράγμα σήμερα, είμαι πολύ χαρούμενη, που αυτή η Πούτζα έγινε από τους ανθρώπους μιας χώρας που είναι πειθαρχημένη, είναι πολύ σημαντικό, αυτή είναι η Ελβετία. Αλλά η πειθαρχία τους είναι για κακά πράγματα, όχι για καλά. Για παράδειγμα, έχουν ένα στρατό: ποιος θα πάει σε αυτό το μακρινό μέρος να επιτεθεί; Κανείς. Γιατί έχουν στρατό; Και υποχρεωτικό στρατό, το ξέρετε αυτό; Γιατί έχουν πάρει τα λεφτά των άλλων και τα κρατάνε εδώ σαν κακοποιοί. Έτσι όλα αυτά τα λεφτά είναι στις τράπεζές τους και ανησυχούν ότι οποιαδήποτε στιγμή, οποιοσδήποτε μπορεί να έρθει και να ζητήσει τα λεφτά και να αρχίσει να τους απειλεί ότι θα τους καταστρέψει. Επειδή κάνουν κάτι κακό, για αυτό έχουν στρατό, από φόβο, μόνο και μόνο από φόβο. Δεν υπάρχει καμία ανάγκη να έχουν στρατό εκεί. 

Αλλά όλοι πρέπει να πάνε στο στρατό και να κάνουν τη θητεία τους, γιατί είναι κλέφτες του χειρότερου είδους. Έπειτα, είναι πολύ σκλάβοι του ρολογιού, που είναι φτιαγμένο από ανθρώπους, ο Θεός δεν το έφτιαξε. Έτσι το ρολόι είναι σημαντικό, γιατί αυτοί φτιάχνουν ρολόγια. Εάν κάνουν ρολόγια και δεν είναι σκλάβοι των ρολογιών, τότε ποιος θα αγοράσει τα ρολόγια τους; Θα πουν: «Ποιος ο λόγος να έχετε όλοι εσείς ρολόγια και να είστε έτσι;» Για αυτό είναι πειθαρχημένοι. Όχι μόνο αυτό, αλλά θέλω να πω είναι υπερβολικοί όπως έδειξαν χτες, ενδιαφέρονται υπερβολικά για την καθαριότητα τους. Κάποιες από τις κοπέλες που παντρεύτηκαν, λυπάμαι που το λέω αυτό αλλά είναι γεγονός, παντρεύτηκαν από την Ελβετία και είπαν για αυτές: «Μητέρα, πρέπει να ήταν καθαρίστριες ή σερβιτόρες». Και είπα: «Γιατί;» «Αν κάτι πέσει κάτω, αμέσως το σηκώνουν. Ακόμα και αν κάτι - είναι όπως με τους επισκέπτες, βλέπετε, οι επισκέπτες κάθονται και αυτές δεν έχουν χρόνο να μιλήσουν. Δεν υπάρχει περίπτωση να μιλήσουν μεταξύ τους, δεν γίνεται, γιατί όλη την ώρα ανησυχούν για κάτι, αυτό που λερώνεται, εκείνο που λερώνεται, σαν καθαρίστριες». Μπορείτε να το φανταστείτε; Αυτό έχει προέρθει επίσης από την απαίσια πειθαρχία που έχουν. 

Αυτή η πειθαρχία δεν είναι θεϊκή πειθαρχία. Η φύση δεν είναι έτσι. Αν δείτε τη φύση, δείτε πως η φύση είναι όμορφη, δεν θα βρείτε καμία μυρωδιά εκεί. Αλλά αν οι άνθρωποι πάνε και ζήσουν εκεί, τότε όλες οι μυρωδιές αρχίζουν. Διαφορετικά δεν υπάρχει μυρωδιά. Η φύση προσέχει τον εαυτό της, καθαρίζει τον εαυτό της, κάνει τα πάντα. Έτσι για όλα υπάρχει ένας χρόνος, πρέπει να γίνει με με λίγη άνεση. Θέλω να πω, αν πρέπει μια φορά να καθαρίσετε το σπίτι, τότε καθαρίστε το σπίτι. Αλλά αν όλη την ώρα η προσοχή σας είναι στο να καθαρίσετε αυτό, να καθαρίσετε το άλλο, να κάνετε αυτό καθαρό, να βάλετε αυτό σωστά, τότε δεν είσαστε καλοί για τίποτα, είστε σαν μια σκούπα Χούβερ! Και ποιος μπορεί να αγαπήσει μια τέτοια γυναίκα που δεν είναι παρά μια σκούπα Χούβερ συνέχεια; Αλλά και πάλι, όπως ξέρετε η Θεά έχει όλα τα άκρα, έτσι αυτό είναι το ένα άκρο. 

Και το άλλο άκρο είναι οι απόλυτα τεμπέληδες άνθρωποι, όπως στην Αγγλία, απόλυτα τεμπέληδες, πολύ τεμπέληδες. Μπορούν να ζήσουν με κάθε είδους τεμπελιά και αυτό μπορεί να πάει πολύ μακριά. Οπότε πρέπει να είμαστε στη μέση. Η καθαριότητα είναι για εμάς, δεν είμαστε εμείς για την καθαριότητα. Δεν πληρώνεστε για αυτό, δεν είστε καθαρίστριες. Πρέπει να υπάρχει καθαριότητα. Μας αρέσει οπότε θα το καθαρίσουμε, αλλά δεν θα πρέπει να είναι όλοι πανικοβλημένοι για αυτό, να μην έχετε χρόνο να μιλήσετε σε κανέναν, να μην είστε ευγενικοί με κάποιον, ούτε να έχετε χρόνο ακόμα και για διαλογισμό. Ακόμα και στο διαλογισμό, θα κοιτάνε τριγύρω αν κάτι πέσει εδώ: «Ω! Θεέ μου!» και θα πάνε να το σηκώσουν. Δεν θα με εξέπλητε αν ακόμα και στην εκκλησία το κάνανε αυτό! 

Δεν υπάρχει πειθαρχία στο διαλογισμό, πειθαρχία στο διαλογισμό, στο έργο του Θεού. πειθαρχία στο να ακολουθήσετε τη θέληση του Θεού, αυτό δεν υπάρχει. Μέχρι να έρθει αυτή η πειθαρχία, αυτό που κάνετε είναι τόσο ανούσιο και χαζό, άχρηστη σπατάλη της ζωής σας, δεν έχετε αξιοπρέπεια για τον εαυτό σας. Οπότε, τώρα σαν Σαχάτζα Γιόγκις πρέπει να έχουμε αυτή την πειθαρχία στο διαλογισμό. Τότε αυτή η δύναμη, η Άμπα, σας ξέρει τόσο καλά! Ξέρει το παρελθόν σας, και ξέρει τι είδους άνθρωπος είστε. Όταν αρχίσετε να κάνετε ενδοσκόπηση και να το βλέπετε στον εαυτό σας: «Τι πάει στραβά με μένα;» και να φτάσετε σε αυτό το στάδιο της απόλυτης ισορροπίας, «Τι πρέπει να κάνω;» Πρέπει πρώτα απ' όλα να κάνετε διαλογισμό. Δεν υπάρχει διέξοδος, πρέπει να σας το πω, δεν υπάρχει διαφυγή. Κάποιος είπε: «Μητέρα, σταμάτησα να τρώω αυτό, σταμάτησα να τρώω το άλλο» τίποτα. «Μητέρα, κάνω αυτό και στέκομαι στο κεφάλι μου» τίποτα. 

Πρέπει να κάνετε διαλογισμό και ο διαλογισμός θα πρέπει να είναι λίγο το πρωί και λίγο το βράδυ. Και μην βλέπετε το ρολόι σας όταν κάνετε διαλογισμό. Ο χρόνος πρέπει να είναι αφιερωμένος στο διαλογισμό, ότι και αν είναι. Δεν παίρνει πολύ χρόνο. Θέλω να πω ότι έχω δει γυναίκες να θέλουν τόσο πολύ χρόνο να ετοιμαστούν, που ένα δέκατο από αυτόν το χρόνο αν μπορείτε να δώσετε για το διαλογισμό σας, δεν θα χρειζόσασταν τόσο πολύ μέικ-απ. Το δέρμα σας θα βελτιωθεί, τα μαλλιά σας θα βελτιωθούν, το πρόσωπο σας θα βελτιωθεί, όλα θα φτιάξουν. Δεν χρειάζεται να χρησιμοποιήσετε τίποτα, δεν χρειάζεται να βάλετε κανένα άρωμα ή τίποτα τέτοιο, το σώμα σας από μόνο του θα είναι γεμάτο άρωμα. Όλα θα είναι φροντισμένα. Έτσι αυτό που πρέπει να κάνουμε είναι πρώτα απ' όλα να παραδοθούμε στη θέληση του Θεού. Για τους Σαχάτζα Γιόγκις είναι πολύ σημαντικό. 

Όταν παραδοθείτε, όλα τα προβλήματά σας θα λυθούν. Παραδώστε τα προβλήματά σας επίσης. «Το αφήνω σε Σένα. Θεέ, εσύ λύνεις αυτό το πρόβλημα. Εσύ το κάνεις αυτό». Είναι τόσο ακριβής, τόσο αποτελεσματική, τόσο ικανή δύναμη. Και πάνω απ' όλα σας αγαπάει, ενδιαφέρεται για σας, σας συγχωρεί. Ακόμα και όταν κάνετε λάθη σας συγχωρεί, «Όλα καλά, όλα θα πάνε καλά». Θέλει από εσάς να καθίσετε όλοι σωστά στους θρόνους σας, να χαρείτε τη δύναμή σας. Έτσι οτιδήποτε χρειάζεται, γίνεται με μεγάλη φροντίδα. 

Έτσι τώρα στη Ναβαράτρι, είναι η δέκατη μέρα της Ναβαράρτι, που είναι η πιο σημαντική για όλους εσάς, γιατί τότε το Παραμτσαϊτάνια έγινε ενεργό. Και από τη δραστηριότητά του πρέπει να ξέρετε ότι έχει γίνει πολύ δυνατό και τώρα οποιοσδήποτε προσπαθεί να είναι κακός μαζί σας, να σας δημιουργήσει πρόβλημα: «Δεν χρειάζεται να ανησυχήσω καθόλου». Αυτό θα το φροντίσει. Όλα τα λανθασμένα πράγματα που έχετε κάνει, όλο το άσχημο κάρμα που έχετε, θα τα πληρώσετε, αναμφίβολα. Αλλά εάν είστε μια αφυπνισμένη ψυχή, τέλος, δεν είστε πια σε αυτό το επίπεδο. Όπως μπορούμε να πούμε ότι οι συνηθισμένοι άνθρωποι μπορούν να κατηγορηθούν για εγκληματικότητα, αλλά αν υποθέσουμε ότι ανεβαίνετε σε έναν υψηλότερο βαθμό βασιλείας, τότε κανείς δεν μπορεί να σας κατηγορήσει. Είστε υπεράνω του νόμου. Το ίδιο έγινε και με εσάς και κανείς δεν μπορεί να σας ακουμπήσει, κανείς δεν μπορεί να σας καταστρέψει και κανείς δεν μπορεί να σταματήσει την πρόοδό σας. Μόνο εσείς μπορείτε να το κάνετε. Και κανείς δεν μπορεί να Μου κάνει κακό, κανένα ράκσασα δεν μπορεί να Μου κάνει κακό και δεν Μου έκανε ποτέ. 

Αλλά εσείς μπορείτε να Με πληγώσετε, γιατί σε αυτή τη ζωή, σας έχω πάρει μέσα στο σώμα Μου και δουλεύω μέσα στο σώμα Μου, τα πάντα, τον καθαρισμό σας, τα πάντα, που είναι μια δύσκολη δουλειά. Αλλά μόνο στην αρχή, αυτή η δύναμη πήγε στον Αδάμ και στην Εύα και τους είπε: «Πρέπει να κατέχετε τη γνώση». Οπότε αυτή η υπόσχεση πρέπει να τηρηθεί και αυτό πρέπει να γίνει, παρόλο που είναι μια πολύ δύσκολη δουλειά. Ειδικά στη Δύση, το βρίσκω πολύ δύσκολο να κάνεις τους ανθρώπους να καταλάβουν ότι είναι αναπόσπαστο κομμάτι του όλου, είναι πολύ δύσκολη δουλειά. Μιλάνε για μεγάλα, μεγάλα πράγματα. Έχω δει ανθρώπους να γράφουν άρθρα στις μέρες μας ότι τίποτα δεν είναι ουσιώδες, η επιστήμη είναι τόσο περιορισμένη, δεν έχει επιλύσει το πρόβλημά μας. 'Ολα αυτά τα μεγάλα, μεγάλα βιβλία που γράφουν. Αλλά αν τους γράψεις τώρα, ότι ανακαλύψαμε κάτι, δεν θέλουν να σε δουν. Δεν θέλουν να σε συναντήσουν. Δεν έχουν να κάνουν τίποτα με αυτό. 

Οπότε δεν ξέρω τι είδους αναζητητές είναι, με τόσο μεγάλο εγώ σαν μπαλόνι και είναι αναζητητές. Τι αναζητούν; Το εγώ - αυτό το μπαλόνι - ας υποθέσουμε ότι έχετε ένα μεγάλο μπαλόνι και το ρίξετε στο νερό, τι θα γίνει; Το μπαλόνι θα πάει από εδώ και από εκεί, χωρίς προορισμό. Έτσι είναι και αυτοί, χωρίς προορισμό, λένε: «Είμαστε αναζητητές, κάνουμε αυτό, κάνουμε εκείνο», χωρίς προορισμό, χωρίς καμία κατανόηση, χωρίς κανένα νόημα στη ζωή τους, απόλυτα άχρηστοι άνθρωποι. Δεν αξίζουν τίποτα. Πρέπει να προσπαθήσουμε όσο το δυνατόν περισσότερο, πόσους πολλούς μπορούμε να σώσουμε; Αλλά αυτοί που δεν θέλουν να έρθουν, δεν χρειάζεται. Δεν χρειάζεται να κάνουμε κάτι. Πρέπει να το ζητήσουν, να είναι ταπεινοί και να πουν: «Θέλουμε να έρθουμε σε Σένα» Τότε μόνο θα τους έχουμε. Ποτέ δεν γράφω γράμμα σε κάποιον: «Σε παρακαλώ, έλα στο πρόγραμμά Μου». Όλοι αυτοί οι γκουρού συνήθιζαν να γράφουν σε όλους τους ηθοποιούς, τους μουσικούς και όλους αυτούς, Εγώ ποτέ δεν γράφω. Απλά διαφημίζω τον εαυτό Μου, εάν θέλετε να έρθετε μπορείτε να έρθετε. 

Ακόμα και αυτή τη διαφήμιση, δεν την ήθελα. Οπότε μπορείτε να φανταστείτε ότι φέραμε τώρα την εκπλήρωση της υπόσχεσης που δόθηκε πολύ καιρό πριν, ότι θα έχετε τη γνώση. Και έχετε τη γνώση. Αλλά με αυτή τη γνώση θα πρέπει να ταυτιστείτε και θα πρέπει να ξέρετε ότι έχετε αυτή τη γνώση και ότι αυτή η γνώση μπορεί να δοθεί στους άλλους. Και μπορούμε να μετατρέψουμε αυτό τον κόσμο σε έναν όμορφο κόσμο και να ολοκληρώσουμε το όραμα της Άντι Σάκτι. Σας δημιούργησε για αυτό το σκοπό, σας έφερε από το ανθρώπινο επίπεδο στο υπερανθρώπινο επίπεδο για αυτό το σκοπό και για αυτό πρέπει να το κάνετε. Και αν σήμερα με λατρεύετε σαν Τζαγκαντάμπα, τότε να ξέρετε ότι η Τζαγκαντάμπα δεν είναι παρά η Άντι Σάκτι. Μέχρι εσείς οι άνθρωποι να ανέλθετε σε αυτό το επίπεδο όπου να πειθαρχείτε τον εαυτό σας με θείο τρόπο, όπως μερικοί άνθρωποι που ακόμα καπνίζουν: «Α! Δεν πειράζει, ξέρετε είμαστε απλοί άνθρωποι, δεν μπορούμε να το κάνουμε». Εντάξει, φύγετε. 

Μην ανησυχείτε για τέτοιους ανθρώπους. Θα μείνουν πίσω, άχρηστοι άνθρωποι, πού θα πάνε; Θα είναι νομίζω κρεμασμένοι στο κενό, γιατί δεν έχει μείνει πολύς χώρος τώρα, ούτε καν στην κόλαση, οπότε τι θα τους συμβεί; Αλλά όλα αυτά είναι διαθέσιμα σε εσάς, το μόνο πράγμα που πρέπει να ξέρετε είναι το πως να ελέγχετε τον εαυτό σας, να ελέγχετε τις αισθήσεις σας. Σε μικρά, μικρά πράγματα επίσης δεν μπορούμε να ελέγξουμε τον εαυτό μας. Αν δεν μπορούμε να ελέγξουμε τα δικά μας άλογα, πώς θα φτάσουμε στο επίπεδο που πρέπει να φτάσουμε; Οπότε με όλα αυτά τα μικρά πράγματα μην χάνετε την ενέργειά σας. Απλά σκεφτείτε ότι πρέπει να κάνετε διαλογισμό, ότι πρέπει να ανεβείτε και ότι πρέπει να το δώσετε στους άλλους. Αυτό είναι δυνατόν αν αγαπάτε πραγματικά τον εαυτό σας. Εάν αγαπάτε τον εαυτό σας, τότε πρέπει να καταλάβετε ότι: «Βλέπετε το σώμα μου, βλέπετε το μυαλό μου, όλα έχουν δοθεί σε μένα από το Θεό. Πόσο όμορφα είναι. Και τώρα είναι τόσο όμορφα και θα χρησιμοποιηθούν από το Θεό για ένα τόσο σπουδαίο σκοπό». Είστε πλασμένοι, έχετε γίνει έτσι μέχρι σε αυτό το σημείο, αλλά τώρα είναι η δική σας ελεύθερη βούληση και με αυτή την ελεύθερη βούληση πρέπει να ανυψωθείτε. 

Με αυτή την ελεύθερη βούληση πρέπει να καταλάβετε τι πρέπει να γίνει και πως να πετύχετε αυτή την κατάσταση. Είναι η φυσική αντίδραση στα πράγματα. Πάντα η φύση αντιδρά στους ανθρώπους. Η φύση δεν έχει ελεύθερη βούληση, αλλά ο Θεός αντιδρά και όταν έρχεται η αντίδραση του Θεού τότε βλέπουμε να γίνονται όλα αυτά. Και εύχομαι να ακούσετε την ομιλία Μου για τη Βισνουμάγια, που εξηγεί πολύ πολύ καλά γιατί έρχονται όλες αυτές οι καταστροφές, γιατί οι άνθρωποι πεθαίνουν από αυτές τις καταστροφές. Ήταν μια πολύ καλή ομιλία, εύχομαι όλοι να την ακούσετε και να την ακούσετε ξανά και ξανά. Οι ομιλίες Μου δεν θα πρέπει να είναι απλά για ένα όμορφο βράδυ, αλλά θα πρέπει να είναι κάτι που θα προσπαθήσετε να καταλάβετε. Τώρα, ότι λέω είναι η αλήθεια, είναι η απόλυτη αλήθεια και είναι λεπτής φύσης, που κανείς δεν έχει πει μέχρι τώρα. Επειδή έχετε πάρει την αφύπνισή σας, επειδή είστε Σαχάζα Γιόγκι, μπορώ να σας την πω. Είθε ο Θεός να σας ευλογεί.  

