30 Грудня 1985
Ганапатіпуле (Індія)
1985-1230 Розмова Сахаджа йогів з Сахаджа йогами,

Міжнародний Сахаджа Йога семінар, Ганапатіпуле, Індія.

Промова Раджабхаі (Моді).

... і якщо ми намагаємося жити в межах Кундаліні, проблеми автоматично зменшуються. Не зважаючи на це, якщо проблема не вирішена (мабуть, минулого або позаминулого року я спілкувався з нашими Сахаджа йогами), облиште проблему, покладіть її у свою кишеню і скажіть: «Я маю цю проблему». Чи можу з вашого дозволу використати ще якийсь час? Тому що це буде доволі ґрунтовне питання, і, можливо, мені знадобиться ще 10-15 хвилин. Питання в тому, ... чи можу я привести анекдот зі свого досвіду, важливого досвіду, скоріш успішного досвіду, ніж навпаки, я впевнений.

Коли я почав почуватися добре, Шрі Матаджі навчила мене Сахаджа Йозі, тримаючи за палець, як дитину. Коли я отримав Пробудження, я дуже ясно пам’ятаю той день: це було 6 січня 1972 року. 5 січня Вона сказала мені: «Чому б тобі не прийти післязавтра до мене додому». Я сказав: «Я буду дуже радий, Шрі Матаджі. Але я відбуваю завтра вночі, чи міг би я прийти завтра?»

[Шрі Матаджі:] «Гаразд-гаразд, приходь завтра о 10.30, Я дам тобі пробудження Кундаліні, Я пробуджу твою Кундаліні».

І я пішов у Її будинок, і я стояв ось так, належним чином. Вона сказала: «Немає потреби бути таким напруженим». Я сказав: «Добре, як скажете, я не скажу ні слова, я повністю покірний Вам». Стоячи, Вона поставила стопи на мою Кундаліні, і я відчув, як ніби якийсь мотор гучно запрацював всередині мене, це відчувалось на фізичному рівні, як ніби працює якийсь мотор: дак-дак-дак..., ось так, якийсь пристрій почав працювати швидко, я дійсно відчував це, ці спогади дуже чіткі всередині мене. Потім Вона сказала: «Зараз це почалося». Потім Вона сіла. Коли Вона сіла, Вона доторкнулася до моєї Набі. [Шрі Матаджі:] «Бачиш, зараз Кундаліні піднялась сюди». І в моїй Набі вона почала працювати ось так, знову, як пристрій. Потім Вона знову торкнулась до мого Свадіштану і сказала: «Зараз її потрібно привести сюди». Миттєво це запрацювало там. Потім Вона намагалась працювати над моїм серцем. Вона сказала: «Ви, люди, чоловіки, маєте ”важке” серце, так не повинно бути. Майте трохи ніжності. І це є центром серця. Там, де закінчується ця кістка». І в цій конкретній точці Вона доторкнулась. «Дивись, дивись, наскільки ніжним є це місце, це і є твоя Сердечна чакра». І цей центр миттєво почав пульсувати. Потім Вона відкрила мою Вішудхі, потім Агію, і потім... Вона, звісно, не відкрила мою Сахасрару, Вона просто тримала руку ось так, на моїй Сахасрарі. Потім Вона сказала: «Чому б тобі не поспати, замість того щоб сидіти, сон буде значно кращим для тебе». І я спав у кімнаті містера С. П.. Це було приблизно о 10.30 чи 10.40, у ранковий час, а я почував себе так, ніби я випив цілу пляшку віскі –  я не міг відкрити своїх очей. Трішки згодом я відчув, що якщо містер С. П. повернеться і побачить чоловіка, що спить в його ліжку, що ж буде? Якщо це зашкодить імені Шрі Матаджі, я не хочу цього, і я сказав: «Дозвольте мені краще піти звідси». Я спробував відкрити очі, ось так, і я спробував подивитись на годинник –  була 13.15. Я був надзвичайно стурбований:  13.15! Я сплю в цій кімнаті з 10.30 до 13.15, а відчував я себе так, ніби це все зайняло щонайбільше хвилин 15. Тож миттю я пошкутильгав ось так, я не міг підвестися. Я пішов до Шрі Матаджі: «Шрі Матаджі, я йду». [Шрі Матаджі:] «Що з тобою сталося?»

Я сказав: «Я не знаю, я не розумію. Добре, Шрі Матаджі, я піду». І я пішов. Вона сказала: «Ти повинен прийти на медитацію знову». Я сказав: «Так, Шрі Матаджі, я прийду».  Це було 6 січня 1972 року. Такий стан справ, як ніби я абсолютно п’яний, залишався дуже глибоким протягом 3-4 днів. Наступного дня, коли я пішов на медитацію, я сказав Шрі Матаджі, що відчуваю доволі сильний жар всередині, я почуваюсь так, ніби я надзвичайно п’яний, і ви знаєте, що трапилось. Вона сказала: «Не хвилюйся, зараз холодна пора року». Я сказав: «Гаразд, Шрі Матаджі». І потім Вона бачила, що я залишався на медитації, поки тривала публічна програма. Публічна програма була там наступні 3 дні. А після цього вона проходила три дні десь в іншому місці. Ось так, десь 14-15 січня Вона сказала, що буде організований табір в Борді, і я мушу приїхати. Я сказав: «Гаразд, Шрі Матаджі, я буду». Потім Вона тихо сказала: «Якщо ти не маєш коштів, я заплачу за тебе». Я сказав: «Шрі Матаджі, я маю достатньо коштів, не хвилюйтесь». В ті дні вартість перебування за 3 дні в Борді, яку я мав сплатити,  становила 25 рупій. Проживання, харчування мало таку ціну. Нас було лише 150 осіб. І я пам’ятаю, що 26-27 січня, коли тривав процес дачі Самореалізації, на одній із зустрічей, вночі, близько 11 години вечора, Шрі Матаджі піднялась та хотіла піти, я сидів в куті кімнати й також піднявся, вклонився і хотів вийти. Шрі Матаджі сказала: «Ти чекаєш?». Я сказав: «Так, Шрі Матаджі». [Шрі Матаджі:] «Підійди». Вона стояла і говорила з кимось. «Дай мені подивитись твою Сахасрару, що відбувається». І Вона спробувала натиснути. Вона сказала: «Постав руки ось так, постав руки ось так». І Вона натиснула тут. І я мав такий досвід: я сказав: «Шрі Матаджі, ааа... весь Ваш палець проникає всередину. Що відбувається? Весь Ваш палець увійшов в мою голову». «Не важливо, – сказала Шрі Матаджі, – не хвилюйся, нічого поганого не сталося». Я сказав, що відчуваю, як увесь Її палець опинився в моїй голові. Насправді Шрі Матаджі просто доторкнулася своїм пальцем до моєї Сахасрари. Нічого іншого. Отож, таким був досвід моєї Самореалізації. Після цього вже наступного ранку мене попросили зробити певні бронювання, бронювання на поїзд. Тож я пішов з кимось, і я ніколи не знав, що він страждав від серцевого нападу. Тож він сказав, що відчуває біль у грудях. Оскільки був біль у грудях, я сказав, що попрацюю над ним. Шрі Матаджі до цього казала мені, що я повинен працювати. Одразу після Самореалізації мені сказали працювати над людьми. Реалізація відбулась 26 січня, перепрошую, 27 січня. Але навіть після 6 січня Вона сказала, що я повинен лікувати інших людей, я повинен допомагати Їй, виконувати це. [Шрі Матаджі:] «Я лікую людей, цих пацієнтів тут і там – ти повинен давати Пробудження іншим». Тож це почалося одразу: я допоміг цій людині, він сказав, що почувається добре. Я спитав, чи може він іти звідси, від станції «Голвард» до Борді? «Так, так, я можу йти зараз, без проблем». І бідний старий чоловік пішов. Я трішки хвилювався, але нічого не сталось, він і досі живий та здоровий.

Отже, я повинен розказати вам про інший випадок. В 1977 році я полетів зі Шрі Матаджі в Нагпур, а з Нагпуру в Калькутту. Я пам’ятаю того самого [Ім’я], котрий приїхав як вчитель і котрий грав вчора ввечері. І Баба Мама представив його як вчителя музики в школі. Шрі Матаджі намагалась працювати над ним, ми давали йому вібрації, програма проходила добре, і наступного дня ми вже були в Калькутті. В Калькутті ми попрямували до чийогось будинку на вечерю. І як ви знаєте, коли ви працюєте разом зі Шрі Матаджі до пізніх годин вечора, ви переважно починаєте куняти. Це трапилось і зі мною. Тож протягом всієї вечері я куняв. Була лише 12.15 ночі. Я не міг протистояти. Близько 12.30 ми попрямували назад в «Парк Готель», де зупинилась Шрі Матаджі. Шрі Матаджі запропонувала мені піти в апартаменти. І в «Парк Готелі» я рушив у покої Шрі Матаджі. Шрі Матаджі сказала, що відчуває жар у всій голові, і попросила нанести масло на мою голову. Тож я взяв олію і почав втирати. Потім Вона сказала: «Втирай тут, втирай тут, втирай в цій точці, втирай ось тут». Це тривало не знаю навіть як довго. Знаю лише, що я заснув близько 4.30 – 5.00 ранку. Я спав, як немовля. Наступного ранку о 7.00 я прокинувся. Програми в Калькутті тривали з 1977 по 1978 рік. Я вирушив у Делі. На щастя, там було 15-16 хлопців з Мумбая, вони були в Калькутті, вибачте в Делі. І Шрі Матаджі сказала моїй сестрі: «Я благословила голову Раджабхаі». Я лише спитав Шрі Матаджі в літаку: «Шрі Матаджі, я відчуваю, що тут нічого немає на верхівці, я не знаю, що сталося». Вона сказала: «Не хвилюйся, все гаразд, це добре». Але Вона сказала моїй сестрі Німі: «Я благословила голову Раджабхаі, і протягом місяця він не буде ні про що думати». Отож, це ще один досвід.

Я не знаю, як багато я можу навести ще [прикладів]. Кожен раз, кожен момент зі Шрі Матаджі – це мимовільний досвід. Коли Шрі Матаджі біля вас, або навіть коли Її немає поруч, проте ви думаєте про Неї, в середині вашої тонкої системи йде робота. Тільки подумайте про Неї, і це буде автоматично працювати для всієї вашої тонкої системи. Я знаю різні випадки, різні дива, які нескінченно траплялися. Але зараз... про це дуже гарно сказав Грегуар: «Шрі Матаджі, ми втратили важливість чудес зараз». І Шрі Матаджі мило сказала, що ми стали Атмою, тому чудеса стануть рутинною справою. Тож ось що стається: є різні випадки, які можна навести один за одним, один за одним, скільки завгодно в житті будь-якої людини, життя кожного Сахаджа йога сповнене незліченною кількістю багатого досвіду про унікальні, незвичайні ситуації в їхньому житті. Ці випадки роблять вас багатими, коли ви озираєтесь назад, коли ви думаєте про це, коли ви поринаєте в глибоку медитацію. І я мушу вам сказати, ви всі маєте таке багатство, такі моменти, знову і знову. Приїзд сюди та прослуховування вчорашньої музики – унікальний момент. Сьогодні зранку я сказав, що Шрі Матаджі є Аді Шакті, і Вона є Та, Хто може розпочати програму з Малькомом, ніхто інший не може цього.

Джей Шрі Матаджі!

Грегуар де Кальберматтен:

Я гадаю, цей вечір... цей вечір є чудовою можливістю для західних Сахаджа йогів, оскільки ми можемо почути наших братів, які, на жаль, бувають з нами не так часто, як нам би цього хотілося. Це одне з великих благословень семінару в Індії (ми звикли називати його семінаром в Борді, але тепер це також семінар в Ганапатіпулі), оскільки ми можемо зустрітися усім колективом. Тож цього вечора ми також хотіли б почути доктора Рустама Борджоджи. Рустам є одним із ранніх Сахаджа йогів на Заході. Я не знаю, як представити його новим Сахаджа йогам, бо він є моїм любим та дорогим братом. Єдиний спосіб говорити про когось, кого ти любиш – це пожартувати над ним, але я не хочу робити цього в мікрофон. У Рустама також можна багато чому повчитись. Тож, я хотів би запросити його до слова. Дякую.

Д-р Рустам Борджоджи:

Нічого, якщо я сяду і буду говорити сидячи на підлозі? Я бачу задні ряди, тож вони також здатні бачити мене.

Розумієте, ми всі на цьому семінарі, ми всі є Сахаджа йогами, ми гарно проводимо час, ми жартуємо, обговорюємо певні питання і так далі. Але... це все є дуже добре, я маю на увазі, кожен може насолоджуватись собою,  і по факту кожен повинен насолоджуватись собою, тому що все Творіння було створене, щоб ми могли насолоджуватися собою. З початку Творення Шрі Аді Шакті Всесвіту розіграла драму, використовуючи Її Божества, використовуючи всі сили, які Вона створила, щоб творити Всесвіт так чудово, щоб він був придатний для нас жити у повній радості, в повній насолоді від нашого існування.

Можна навести приклад. Вчора ми сиділи та слухали раги. Ці раги самі собою були натхненням Шрі Аді Шакті в реалізованих душах, в тих, хто надав їх світу. Всі речі були створені Нею в різних аспектах. Таким чином, ми повинні насолоджуватися собою і не повинні відчувати себе нещасними.

Але чому Вона хоче, щоб ми були щасливими? Тому що, коли ви радісні й розслаблені, тоді сила Бога може працювати  над вами, щоб підняти нас до великих висот, які нам судилися.

Розумієте, вся ця драма, яка відбувається, не позбавлена сенсу. Всередині неї лежить дещо глибоко важливе, і це дещо, що є глибоко важливим, – це усвідомлення Бога, Абсолюту, Всемогутнього. Саме це і є призначенням Сахаджа Йоги. Всі різноманітні техніки, що ми використовуємо, є містком до цього. Бачите, вам необхідно зрозуміти, ким є Шрі Матаджі на цій Землі. Вона є Аді Шакті.

А як багато людей знає, хто така Аді Шакті? Аді Шакті є силою самого Бога Всемогутнього. Це найвища проявлена річ у Всесвіті. Коли Вона стає Аватаром у Всесвіті вперше, за цим має стояти глибоке значення. І таким глибоким значенням має бути усвідомлення Господа Всемогутнього. У вашому тілі розміщені різні чакри – тантри,  інструменти. Тантра означає «інструмент». Навіщо потрібні ці чакри? Люди витрачають багато часу на їх очищення, ”виймають” їх, ”поміщають” в солону воду, ”повертають” їх знову назад. Але з якою метою?

Бачте, вам варто подумати, яка мета цього? Спробуйте подумати, навіщо ви тут, замість того, щоб займатися рутиною. Чакри підіймають усвідомлення людських особистостей крок за кроком, вище і вище, аж поки вони не досягнуть трону самого Бога Всемогутнього. Ось їх призначення. Таким чином, ті, хто не використовують їх для цієї мети, схожі на людину, яка має Ролс Ройс, розбирає його на частини, змащує мастилом, збирає назад, заводить двигун і нікуди не їде.

Бачте, всі інструменти були дані вам, щоб підняти вашу увагу до Абсолюту, до Всемогутнього. Вся Сахаджа Йога була дана вам, щоб підняти вашу увагу до Абсолюту, до Всемогутнього. Ваші друзі дані вам з цією метою. І сама Шрі Аді Шакті постала перед вами, щоб дати це вам.

Немає сумніву, що Шрі Аді Шакті є Махамайя. Що значить Махамайя? І чому Вона Махамайя? Розумієте, ви маєте ставити собі ці фундаментальні питання. Врешті-решт, Бог є Первинним Архітектором Всесвіту. В тому, що Він створив немає нічого позбавленого сенсу. Ви повинні це розуміти. Навіть ми маємо цілі у тому, що ми робимо, враховуючи нашу обмеженість, то наскільки, значить, великими є Його цілі?

Розумієте, якщо дуже давно, більш ніж 1400 років тому, Шрі Аді Шанкарачарья сказав людям: «Ви є Абсолют, тому немає жодних відмінностей між вами та Богом Всемогутнім, Адвайта».

Отож, якщо ви є Абсолютом, Атмою, допоки ви не є ”розбавленим”, Творення не може бути, чи не так? Тому що, якщо ви завжди усвідомлюєте, що ви є Атма Таттва, як ми можемо бути залучені у процес творення? Ви будете завжди заглибленими в медитацію щодо свого власного існування. Ви маєте зрозуміти цей базовий факт. Таким чином, існувала потреба в Махамайї для Творення. Вона була необхідною для еволюції Творіння. Тому що, розігруючи драму для вас, Вона розвиває вас. І тільки коли ви досягаєте певного рівня, Вона звільняє вас від себе. Отже, поза межами Майї ви бачите Абсолют.

Є вислів в одній з Пуран: «Деві можуть вклонятися лише ті, хто одночасно є розумними та хоробрими». І Їй не можуть вклонятися дурні та боягузи.

Це дуже важливо, адже нам був даний мозок. І мозок нам був даний не для того, щоб копирсатися в життєвих дрібницях. Мізки нам були дані, щоб ми могли прокласти курс, що веде до Всемогутнього, до Абсолюту. Вона не збирається годувати вас ложкою. Після певної точки ви повинні визначити для себе напрямок. Причина цього в тому, що допоки ви не вчините так, ви не будете гідні бути представленими перед Абсолютом. Тільки ті, хто користуються своєю хоробрістю, своїм знанням, силою свого бажання, можуть знайти шлях і дійсно гідні того, щоб постати перед Ним.

Це все частина еволюції людства. Щоб зрозуміти та цінувати Всемогутнього, ви повинні мати усвідомлення, яке здатне прийняти це. Близько двох років тому Шрі Матаджі прибула в Ер-Ріяд, а я написав поему на санскриті, котру підніс Їй. І Вона почала доповнювати її, тому що поема була незакінчена. І одним із варіантів був: «...як можу я налити це в такі маленькі чашки?...»

Розумієте, все через те, що свідомість, мозок ще не розвинутий до потрібної точки, коли б він міг увібрати сяйво, всю цінність того, що випромінює Абсолют, всередину себе. Отож, як ви збираєтесь розвивати свій мозок? Врешті-решт, мозок ‒ це Агія чакра. Ви розвиваєте мозок через його фокусування на природі  Всемогутнього, Абсолюту, споглядаючи це кожен день свого існування. Таким чином, увага підіймається до Нього. А нервові з’єднання в мізках удосконалюються. Пелюстки Сахасрари удосконалюються так, що вони можуть прийняти благодать Абсолюту і Його усвідомлення. Шрі Аді Шакті є Його Шакті. Вона є Силою, через яку здійснена вся робота. Вона є тією, Хто вдосконалює ваш мозок для вас. Але ви самі повинні направити на це вашу увагу. Це дуже просто в Сахаджа Йозі, тому що кожен може побути на самоті достатньо, щоб направити свою увагу на дрібниці. Залежить...

Чакри можуть блокуватись. Але яке це має значення? Блоку можна позбутися за 5 – 10 хвилин. Тож, навіщо про це хвилюватись? Ми знаємо, що блоки переміщаються з чакри на чакру. Рух Кундаліні здійснюється від чакри до чакри. Тож, яка мета у концентрації уваги на банальних речах?

Ви знаєте, в минулому багато великих шукачів приходили на землю в пошуках Бога. Чого ми шукаємо? Що значить поняття пошуку? Це значить шукати Бога. І не було Шрі Аді Шакті, щоб допомогти їм. Ви ж маєте Її перед вами. Отже, ви повинні цим скористатися. І спробувати укріпитися в тій точці, котра є Абсолютом.

І ви всі можете бути в колективі, але стосунки між вами та Абсолютом повинні бути індивідуальними: лише між вами та Ним. І коли бачите Його, ви не бачите нікого більше, розумієте. Дуже добре бути в колективі, дуже добре бути один з одним, насолоджуватись компанією один одного, але ваші стосунки один з одним повинні сприяти вашому найшвидшому сходженню до Божественності, Абсолюту.

Ми повинні бути дуже відвертими: вся мета Сахаджа Йоги – це сходження. Сама Велика Богиня Шрі Аді Шакті має відданість нашому Господу, що неможливо описати людськими висловами. Вся гра між Всемогутнім та Шакті – це одна з найглибших таємниць людства і Творіння. І найглибшим бажанням Шрі Аді Шакті є сходження Її Творіння та Її дітей до трону Всемогутнього як піднесення Її Володарю. Так само як ми, коли ми здійснюємо піднесення Шрі Матаджі, якщо це квіти, ми обираємо найбільш варті уваги квіти, ми підносимо лише найкращі, найдосконаліші. Тож, коли Шрі Аді Шакті підносить Її Володарю Своє Творіння, воно повинно бути на рівні, набагато більш віддаленому від того, що існує. І тільки найбільш досконале може бути представлене Йому.

Ясно? Ви повинні зрозуміти це. Як людські істоти, ми не маємо жодної ваги. Окрім того, що ми граємо певну роль у цій грі між Господом та Його Шакті. Все Творіння може бути відкинуте, якщо воно не слугує цій цілі. Тому що є лише дві речі, котрі є реальними у цьому Всесвіті –  це Господь та Його Шакті. Все решта є зайвим і не має жодного значення. В кінці Творення тільки ці дві речі залишаться.

Отже, ви не повинні так просто сприймати те, що відбувається. Ви є найважливішими частинами та фрагментами цієї драми. Це дуже глибока драма, яка є основою і внутрішнім коренем Всесвіту. Ви колись задумувались над тим, чому Муладхара чакра має 4 пелюстки? Що це означає? Чому 4? Їх 4, тому що, якщо ви поєднаєте Господа і Шакті в Сушумні, де відпочивають Їхні Стопи, ви побачите 4 Стопи, що відпочивають. Це є... Ось чому це є довершеною чистотою, тому що це поєднання Стоп Господа та Його Шакті, які  створюють трон для Їх сина Ганеші, Господа, Омкари, щоб Він сидів там.

Ці речі є дуже важливими, дуже глибокими. Щоб бути місцем, в якому відбувається гра Господа та Шакті, ми повинні бути надзвичайно чистими, надзвичайно мудрими, повною мірою усвідомлювати, що відбувається. Це єдина мета всього Творіння і тільки така. Творіння не було створене для того, щоб ви прасували сарі. Щоб ви хвилювались з приводу дхобі [прання]. Такі речі є повністю недоречними. Вони не триватимуть навіть століття, тож вічність тут взагалі ні до чого. Як і щодо організації також.  Ви можете організовувати хоч до втрати свідомості, але якщо бажання Абсолюту не підтримує це, у вас не буде жодного нового Сахаджа йога.

Ви бачили це. Багато хто з вас бачили. У нас було багато ”чудових” вражень у перші дні, коли ми з'являлися в порожніх залах, незважаючи на масовий розголос. Розумієте, ми не робимо нічого. Коли приходив Господь Крішна, Він сказав: «Ви не робите нічого, все роблю Я». Тож, людська істота обманює себе, гадаючи, що це вона щось роблять. Вона не робить нічого. Крішна сказав: «Дійте! Ви повинні діяти. Але лишіть всі результати ваших діянь Мені». Отож, дія без очікування результату, ось про що Він говорить.

Що ж, як ви збираєтесь пробуджуватись? Що ви будете робити? Розумієте, коли хтось діє, кожен знає, що це ліва чи права сторона. Ми діємо через праву сторону, використовуючи силу бажання лівої сторони. Це добре відомо усім. Через яку чакру ми діємо? Яка чакра є чакрою активності? Хто відповість на це? Чакра Творення? Ви всі знаєте це, це базові речі. Це Свадіштана. Добре. Правий аспект Свадіштани, чи не так? А Шуддха Ічха знаходиться зліва. Отож, що є містком між бажанням Бога Всемогутнього та дією? Це ліва Свадіштана чакра, вірно? Ось чому всі бхути ідуть в це місце. Щоб від’єднати вашу дію від вашого бажання. Дуже просто, розумієте? Куди б вас сильно не атакували бхути, ви повинні знати, що це важлива чакра.

Отож, розумієте, хоч ми й люди, ми з ласки Бога є просвітленими душами. Це означає, що вся тантра Всесвіту присутня в нас у мініатюрі. Це те, що зробила Шрі Матаджі, сказавши: «Я помістила вас туди. Зараз те, що ви робите щодо себе самих – це ваша справа».

Як Шуддха Ічха Всесвіту... Чи всі знають, що таке Шуддха Ічха? Шуддха Ічха – це чисте бажання Всесвіту. Тож, що є чистим бажанням Всесвіту? Чистим бажанням Всесвіту є Бог, бажання Самого Бога Всемогутнього. Оскільки воно протікає через Іда Наді Всесвіту і скеровується Богинею Шрі Махакалі, щоб бути поміщеною, вкладеною всередині Кундаліні, то воно протікає через вашу ліву сторону, або може текти всередині вашої лівої сторони, якщо ви того бажаєте. Щоб інформувати вашу активність.

Тепер розумієте? До тих пір, поки ви не з’єднані, ваші активності позбавлені суті. Це як мурахи, що снують навколо, не знаючи, що вони роблять. Тож, перш за все, кожен повинен встановити Чисте бажання всередині себе. Дозвольте йому текти через ваш Іда Наді. Як вам це зробити? – Це дуже просто. Ви молитесь Шрі Матаджі й кажете: «Ви є Шуддха Ічха Всесвіту, і я вклоняюсь Вам у формі Шрі Шуддха Ічхи». Якщо ви зробите хоча б так, помолитеся Їй, помолитеся Їй так, Вона буде текти з такою силою всередині ваших Іда Наді, що зруйнує все, що є у вашому лівому Свадіштані, і потече на праву сторону. Щоб дати сигнал вашій активності. Ви не можете мати блок на правій стороні, якщо ваша ліва сторона є сильною, розумієте?

Отож, це перша стадія. Якщо ви зробите це у відношенні Шуддха Ічхи, вам не потрібно буде щось ще. Шуддха Ічха буде текти через усі ваші чакри, вона врешті-решт зламає бар'єри, які є у ваших мізках і сповнить  просвітленням і нектаром всі нервові волокна і клітини вашого мозку.  Коли Вона зробить це, вся ваша свідомість і усвідомлення будуть змінені. Коли це зміниться, все ваше усвідомлення буде сповнене усвідомленням Абсолюту. Коли воно буде сповнене усвідомленням Абсолюту, ви ясно побачите Шрі Матаджі: ким Вона є, що Вона є Шакті самого Бога Всемогутнього.  Ми не будемо казати: «Шрі Матаджі зробила це, Шрі Матаджі зробила те», розумієте? Все є Майя та гра. Деякі люди відчувають горе в одну мить, потім щастя... Це все безглуздя. Якщо ви встановили себе, ви будете залишатись абсолютно стабільними в полі зору ваших Батьків, в полі зору Всемогутнього. Ви не сповзаєте з дня на день. Ви не сумніваєтесь в собі. Ви не можете досягнути Нірвікальпи, допоки ви не знаєте цього. Тому що стан Нірвікальпи порушують не лише сумніви щодо Бога або Шрі Матаджі, дуже просто не мати таких сумнівів. Важче – не сумніватися у собі, бо ви є Їхнім продовженням. Бо, як сказала Шрі Матаджі, Вона зробила кожного з нас частиною Її тіла. Таким чином, сумніватися в собі значить сумніватися в Ній.

Люди намагаються уникнути визнання того, що було зроблено для них через Реалізацію в Сахаджа Йозі. Ви не хочете визнати того, що ви стали частиною тіла самого Бога Всемогутнього, частиною тіла Його Шакті. Тому що це означає, що ви не можете себе поводити так, як ви звикли. Ви не можете мати прив’язаностей до тих старих речей, до яких ви звикли бути прив’язаними. Ви повинні змінитись, розумієте?

Готові? Гаразд. І це те, чого люди не розуміють. І це уникання Сахаджа Йоги, втеча від неї. Суттю Сахаджа Йоги є той факт, що були обрані людські істоти, їм була дана Реалізація, вони стали частиною тіла Божественності, і їм була надана можливість підняти свою свідомість до найвищого рівня, щоб досягнути Богореалізації. Ось чим це є. Це дуже просто. Все решта – це марнування часу.  І треба визнати, що хоча ми є Сахаджа йогами, ми не керуємо Всесвітом. Всесвіт керується нами. Я маю на увазі керується для нас Всемогутнім і керується нами для Всемогутнього. Ми не можемо вирішувати, що має статись це, має статись те. У нас повинно з’явитись двадцять людей наступного тижня. Такого не може бути. Бог вирішує, скільки людей йому потрібно. Він вирішує, де і коли. Ви повинні бути лиш інструментами.

Жоден з нас не може змінити Всесвіт навіть на ось стільки. Якщо тільки ми не робимо це на гребні хвилі, що запущена Богом Всемогутнім, і працюємо як інструменти. Старі часи йогів-сідхів, котрі пересувалися на хмарах, змінювали гори та метали громовиці, вже скінчилися, розумієте. Це мало значення для правосторонніх людей, котрі хотіли самі робити різні речі. Це не про нас. Ми є частиною тіла Богині. І кожен з нас повинен бути як нервова клітина, коли мозок каже нам, що робити – ми повинні це робити. І ось так ми всі колективні. Це є справжня колективність. І якщо ми... кожен з нас визнає, що він є нервовою клітиною в мозку Богині, пронизуючи всю Її сутність, тоді цілі бар’єри між національностями, і це і те, що тримає Сахаджа йогів розрізненими, вирішується. Ми всі усвідомлюємо, що є одним цілим, ми схожі, кожен з нас є індивідуальністю, і кожен з нас має індивідуальні стосунки з Всемогутнім. Тоді різного роду хибні ідентифікації руйнуються.

Зараз ми говоримо однією мовою, в цьому немає сумнівів, це правда. І це спільна мова вібрацій. Якщо ми десь там, ви, самі не знаючи як, спілкуєтесь з людьми, котрі говорять іншою мовою. Це дійсно так просто.

Отож, через цю лекцію мені дійсно хотілося б, щоб ви усвідомили, що вам було дано в Сахаджа Йозі. Що зробила Велика Богиня в Її абсолютній природі та з якою метою. Отож, ви більше не повинні витрачати час та енергію на інші речі.

Немає нічого величнішого за це. І оскільки Сама Богиня є Всесильною, перебуває поза часом, поза усім, то ваше усвідомлення має бути такої природи, яке може осягнути це і бути єдиним із цим усвідомленням.

Ви можете стати єдиним із Нею в усвідомленні, немає жодних сумнівів. І бачити речі так, як бачить Вона. Але для цього ваш мозок повинен розвинутись, розумієте.

Тож, це те, що повинен зробити кожен. І насправді решта не важливо. На тому рівні не важливо, як проходить час. На тому рівні немає значення, чи існують дива, чи ні, тому що вся концепція чудес не існує. Все рухається за бажанням Абсолюту. Хто встановлює правила, які регулюють, що є дивом, а що – ні. Це людські істоти. Це не Бог. Для Бога не існує такого поняття, як диво. Для Нього все є можливим. Тож, я маю на увазі, підтягніть своє усвідомлення вище, почепіть його на високий рівень і тримайте там. Так ви зможете бачити, що відбувається насправді. І наперекір всьому тому, що було дано вам, не продовжуйте рухатись по тому ж колу, низькому колу, в якому ви звикли жити до Реалізації.

Це дуже важливо. Це настільки важливо, що я просто не знаю, як сказати. Працюйте, щоб покращити будову та можливості вашого мозку так, щоб ви осмислили, що є Абсолютом.

Я не знаю, чи є ще що сказати. Я пам’ятаю одного разу, колись давно, коли я вперше зустрів Шрі Матаджі, там був і Грегуар, багато інших хлопців було там, стрибаючи разом зі мною. І я пам’ятаю, як одного дня дуже рано вранці, коли ми ночували в Її квартирі в Лондоні, я спілкувався з Нею і Вона сказала... Розумієте, ми спілкувались про Майю. І я сказав: «Мати, мені б дуже хотілось бути вище Майї». І Вона сказала мені, це було близько 7-8 років тому, і Вона сказала: «Одного дня ти будеш, ти ”піймаєш” Мене». Вона сказала: «Ти ”піймаєш” Мене».

Що я намагаюсь цим сказати, що саме це повинно бути нашою ціллю. Спробуйте вийти за межі цього. І ви можете вийти за межі цього лише тоді, коли доторкнетеся до Стоп Абсолюта. Абсолют схожий на верхівку гори, котра здіймається вище хмар. Ви не можете піднятися вище хмар, допоки ви не відпочинете на верхівці цієї гори. Так, ви не можете піднятися вище Майї, це неможливо, поки ваша свідомість не торкнеться Стоп Абсолюту. Тому що над Майєю немає нічого, окрім Абсолюту, Атма Таттви. Ви знаєте, Атма Таттва відпочиває в серці Бога Всемогутнього і підіймається для танцю в Сахасрарі як Садашіва.

Тому серце є дуже важливим органом. Раджабхаі сказав, що коли Шрі Матаджі дала йому Реалізацію, Вона сказала: «Ви – молоді чоловіки – маєте дуже ”важкі” серця». І Вона мала слушність. Більшість людей мають ”важкі” серця. Не обов’язково через їх помилки. Це може бути результатом їхнього досвіду в цьому світі.

Але серце кожного повинне бути подібним до лотоса. Я не знаю, як багато з вас торкались до лотоса. Але пелюстки такі ніжні, як шовк. Серце чоловіка повинне бути таким же м’яким, як шовк. Розумієте, ми отримали Реалізацію незалежно  ні від чого, що ми скоїли, з ласки Бога Всемогутнього, через його співчуття, глибинне співчуття, глибинну любов до людства, до дітей Його Шакті. Він наділив нас цим, і Він каже: «Забудьте все, забудьте це, забудьте це. Пробачте. Подивіться, Я пробачаю їм. Я пробачив їм». В наших серцях ми повинні бути такими ж і щодо решти людства. Якось учень Христа, здається, Петро, одного разу підійшов до Нього і спитав: «Як багато я повинен пробачати братам своїм, сім разів?» Христос відповів: «Ні, сімдесят раз по сім». Але що Він мав на увазі – це нескінченну кількість разів.

Розумієте, не можна стати хорошим Сахаджа йогом, і це є моє переконання, не ставши добрим та ніжним. Доброта і лагідність не означають слабкість. Це означає бути м’яким, намагатись підтримувати іншу людину від душі, піклуючись, як одного разу у своїй лекції це назвала Шрі Матаджі, піклуючись про його хіта (добросердість). Намагайтесь зрозуміти, як зробити щось для когось найкращим чином, як вплинути на когось таким чином, щоб він зростав. Це означає підійматися над собою, розумієте. Якщо хтось жорсткий з вами, чи він суворий з вами? Якщо ви є Атма, як він може бути суворим з вами? Якщо ви є Атма, ви все це можете витримати. І, незважаючи на це, намагайтесь розв’язувати ситуацію.

Єдине, чого насправді нам не слід терпіти – це будь-яку зневагу до самої Богині. В такому випадку ми повинні бути сильними та стійкими. Але це не означає, що ми беремо правосуддя у свої власні руки. Правосуддя в руках Всемогутнього, не в наших. Христос також сказав: «Не суди, і не будуть судити тебе». Збагніть дуже добре, що ми не маємо права судити. Не ми будемо сидіти там і записувати, хто має вирушити в пекло, а хто – на небеса. Це буде зроблено кимось іншим. Тож ми не можемо судити. Ми повинні залишити це Богу – судити, а наша справа – виконувати. Ми не можемо привласнювати собі жодної якості Всемогутнього, такі як справедливість, засудження, рішучість, планування. Це належить Йому. Ми всього лиш виконуємо це. Але коли ми добрі до ближнього, до будь-якої живої істоти, яка рухається, в контексті його дхарми в цьому світі, ми робимо Господа щасливим. Під цим я не маю на увазі, що необхідно ходити як джайністи, намагаючись не вбити комах, оскільки такою є дхарма комах – бути роздавленими ногою людини. Ми обоє були створені таким чином, що це неминучий результат нормального життя.

Не потрібно божеволіти з цього приводу, розумієте. Нам необхідно їсти. Курка... Я маю на увазі, це не означає, що ви не повинні вбивати курку, щоб бути добрим до неї. Ми повинні жити в певних межах, але в цьому світі немає місця зайвій жорстокості. Господь не жорстокий. І якщо ми повинні увібрати в себе частину Його суті, Його природи, ми повинні бути такими, як Він.

Отже, думка, яку я намагаюся вам донести, полягає в тому, що, незважаючи на всю пишність, яка оточує Богиню і яка повинна бути, тому що Вона, зрештою, Шрі Аді Шакті, не забувайте, що найглибше бажання в нашому серці, Шуддха Ічха, – це піднятися до Стоп Її Господа як піднесення, гідне Його. І у всій Її драмі Вона невпинно намагається у своєму русі привести вас до такої точки. І  кажу вам, що у Всесвіті нічого іншого не варто турботи, окрім цього факту. Якщо ви любите свою Мати, намагайтесь бути гідними того, щоб бути піднесеними Нею до Її Чоловіка.

І, якщо ви любите свого Батька, намагайтесь бути гідними, щоб бути піднесеними Йому. А якщо ви любите Їх обох, то це неминуче спрацює, тому що Їх любов буде працювати через ваше серце, вони (Їх любов та ваше серце) будуть змішуватися, і у вас не буде іншого вибору, окрім як зростати. Живіть серцем, не мозком, тобто не через его чи суперего, питайте внутрішнє бажання вашого серця. Не питайте Їх. Ви не можете запитувати Їх. Вони поза логікою. Живіть серцем. Якщо ви проявите своє серце, у вас виникне таке відчуття задоволення життям, що ви ні на кого не зможете сердитися. Ви будете такі щасливі увесь час, що буде зовсім не складно для ваших Батьків підняти вас до того рівня, котрий був вашим призначенням в момент, коли ви були створені.

Це все, що я хотів би сказати.

Джей Шрі Матаджі!

Я не знаю, можливо, є якісь питання? Я залюбки відповім.

Давайте знову сядемо медитувати в тиші.