14 februarie 1999
Mahashivaratri Puja
New Delhi (India)

Discurs în hindi:

Mai întâi, voi vorbi în hindi, iar apoi voi vorbi în engleză.

Astăzi ne-am adunat aici pentru a-L venera pe Shri Maha Deva, pe Shri Shiva Shankar. În numele lui Shankarji, au apărut multe organizații în această lume. Atenția deosebită acordată de Adi Shankaracharya lui Shri Shiva a făcut ca venerarea Lui să ia o mare amploare. Iar în sudul Indiei au apărut două secte: una numită Shaivites, iar cealaltă numită Vaishnavites. Ei bine, Shaivites sunt cei care îl venerează pe Shri Shiva, iar Vaishnavites sunt cei ce îl venerează pe Shri Vishnu. În India suntem experți în a crea diviziuni. Divizăm zeitățile de asemenea; iar când încercăm să le integrăm, atunci lucrurile iau o formă și mai proastă. De exemplu, a apărut un lucru nou acum, numit Ayyappa. Este ceva extrem de greșit. Iar în Ayyappa este arătat cum Shri Vishnu a luat forma lui Mohini, iar apoi ea a purtat copilul lui Shri Shiva. Cum e posibil? Așa niște idei greșite au o largă răspândire în țara noastră, iar apoi apar diferite culte, bazate pe aceste idei.

Indienii devin foarte fericiți când găsesc un motiv sau altul pentru a se lupta între ei. Dacă nu au niciun motiv pentru a fi în conflict, atunci creează unul din propria imaginație. Deci, cele două aspecte de Shri Vishnu și Shri Shiva sunt conectate în același mod în care este conectat soarele cu lumina lui, un cuvânt cu înțelesul lui sau luna cu lumina ei. Asta înseamnă că „Sopan Marga”, pe care noi o numim Sushumna nadi, care este calea centrală, este calea lui Shri Vishnu. Urmând această cale, noi dobândim Shiva tattwa. Deci, destinația este Shiva tattwa, este Shri Shiva, iar calea către El este făurită de Shri Vishnu. Shri Vishnu și Shri Adishakti au muncit intens pentru a o stabili. Shri Shiva nu a avut niciun rol în crearea ei. El stă frumos la locul Lui, fără să se preocupe dacă vine cineva sau nu.

Deci, pentru a atinge Shiva tattwa, ar trebui să mergem pe calea lui Shri Vishnu (Sushumna nadi), iar pentru asta e necesar să corectăm mai întâi chakrele aflate în interiorul nostru. Când chakrele sunt corectate, calea lui Shri Vishnu se deschide și concomitent începem, treptat, să evoluăm spiritual. V-am povestit despre acești centri de multe ori. Dar există o chakră la nivelul inimii, de asemenea, pe care o numim „inimă stângă”. Aceasta nu este chakra inimii în esență, ci este inima noastră, care poartă în ea reflexia, reflexia lui Shri Mahadeva. Sălașul lui Shri Shiva este dincolo de absolut orice, dincolo de minte, dincolo de gânduri.

Pentru a atinge acest tattwa (principiu), în primul rând, ar trebui să acordăm atenție și să vedem cât de pură este inima noastră. În inima noastră lăsăm să se strecoare multe lucruri urâte. De exemplu, suntem invidioși pe cineva - suntem invidioși pe cineva care s-a purtat urât cu noi. Chiar dacă ne-a făcut un rău, chiar dacă ne-a chinuit, nu are rost să devenim geloși pe acea persoană. Dacă inima voastră este pură, atunci oglinda care îl va reflecta pe Dumnezeu Atotputernic va rămâne curată. Dar dacă sunteți plini de invidie, atunci oglinda nu va rămâne curată, iar reflexia lui Dumnezeu nu va fi, de asemenea, perfectă.

A avea dușmănie față de cineva, a păstra mânie sau resentimente în inimă pentru cineva, este un lucru foarte greșit. De aceea Christos a spus că ar trebui să iertăm pe toată lumea. Este extrem de important să iertăm. Mulți sfinți au spus asta atât înainte, cât și după Iisus, că trebuie să iertăm pe toată lumea. În momentul în care iertăm, Shri Shiva preia imediat situația în mâinile Lui - puterea lui Shri Mahadeva fiind cea mai subtilă dintre toate. Iar apoi El pedepsește complet, pedepsește acea persoană total. Aceasta este responsabilitatea lui Shri Mahadeva, nu a voastră. De aceea a fi gelos pe cineva este un lucru foarte rău. Dar descopăr că există multă invidie chiar și în Sahaja Yoga. Sahaja Yoghinii sunt invidioși unii pe ceilalți. Dacă o persoană este pusă să administreze, iar o alta nu, acea persoană va deveni invidioasă. Implicarea în conducere nu are nicio relevanță, cu toții știți că e un mit. Mama voastră a creat această dramă, învăluindu-vă în vălul Mayei. Însă, chiar și știind asta, mintea oamenilor o ia razna; în primul caz, mintea este afectată, iar, în al doilea, inima este afectată. Nu înțeleg ce ar trebui să fac! O muncă de mare amploare are loc în atâtea țări, deci cum aș putea comunica cu fiecare persoană în parte, nu-i așa? Oricum lucrurile se aranjează încet, încet, dar totuși, veți fi surprinși, chiar și acum se duc multe discuții despre cine este lider sau mai știu eu ce.

Al doilea lucru, în cazul nostru, al indienilor, este „binecuvântarea” de a deveni invidioși în privința banilor. Chiar și în Sahaja Yoga există gelozie cu privire la bani. Unii au mai mulți bani, alții mai puțini. Chiar și când muncesc pentru Sahaja Yoga, oamenii se uită la câți bani dețin alții și cât donează fiecare. Dacă inima unei persoane devine obsedată de bani, acea persoană devine inutilă pentru Sahaja Yoga, pentru că inima ei devine acoperită de materialism. Dacă sunteți acaparați de materialism, de orice tip de materialism, atunci ascensiunea voastră va fi foarte dificilă. E un lucru caracteristic țării noastre, care nu se manifestă atât de mult în alte țări, însă aici este pregnant. Cred că în Rusia și în țările din blocul de est posibilitățile materiale sunt reduse, însă oamenilor nu le pasă foarte mult de asta. Ei nu se gândesc deloc la bani. Însă inima lor este atât de pură, foarte pură și numai o inimă pură poate exprima devoțiune (bhakti). Cu toții ne spălăm picioarele și ne îmbăiem înainte de a ne ruga. Dar dacă ne-am „îmbăia” inimile și dacă l-am ruga pe Dumnezeu să înlăture și să purifice orice negativități există în noi, ar fi mult mai bine.

Al treilea lucru care există în interiorul nostru sunt cei șase dușmani interiori (shadripu). Shri Krishna a pus accent pe krodha (mânia), ca fiind cel mai rău dintre ei. Totul se naște din mânie. O persoană manifestă mai întâi mânie, apoi începe să se amăgească. Gândește: „De ce-am zis asta? N-ar fi trebuit s-o spun” și tot așa. Dar își pierde autocontrolul când se enervează. Sub imperiul mâniei își pierde controlul asupra sa, își pierde stăpânirea de sine și aruncă vorbe lipsite de sens. Murdăria pe care a acumulat-o în timp în inima lui se manifestă prin tot ceea ce spune. Trebuie să ne ferim de mânie. Ar trebui să fim atenți și să ne întrebăm de ce simțim mânie. De ce ne enervăm? Sunt oameni care au mânie pentru o anumită persoană, alții sunt furioși pe societate. Astfel oamenii își arată mânia in diferite moduri. Dar până la urmă de ce ne enervăm? Ar trebui să ne întrebăm de ce ne mâniem. Mulți oameni Mi-au spus: „Mamă, dacă cineva vorbește împotriva Dvs., ne supărăm foarte tare”. Îmi vine să râd când aud asta. Dacă cineva vorbește împotriva Mea, pur și simplu îmi vine să râd. Asta pentru că nu au niciun motiv. De ce să vorbească împotriva Mea? Eu îmi revărs iubirea chiar dacă ei vorbesc împotriva Mea. Ce altceva pot face? Dar unii oameni au o minte foarte întortocheată și ar trebui doar să ne fie milă de ei. Ar trebui să simțim că o astfel de persoană e un mare prost.

Când o persoană e plină de mânie, atitudinea noastră ar trebui să fie extrem de politicoasă. O astfel de atitudine i-ar putea calma mânia. În țara noastră sunt multe categorii de oameni irascibili. Sunt instituții chiar, care răspândesc doar mânie, declamând: „Lovește acest om, lovește acel om”, „Bate-l pe unul, pe altul”. Iar asta devine o problemă la nivel social, de asemenea. Este o situație înfricoșătoare. Să bați cu sălbăticie oameni și în acest scop să formezi o armată, să pregătești arme pentru a lovi și a răni oamenii este absolut terifiant. Oricum, dacă o persoană, pentru protecția sa, este echipată cu astfel de arme, nu e așa o mare problemă. Însă dacă acea persoană e un devot al lui Dumnezeu, atunci nu are nevoie de ele. O asemenea persoană este mereu protejată. Din moment ce Shri Mahadeva rezidă în ea, cine îndrăznește să se atingă de acea persoană? Cine o poate distruge? Orice i-ar face cineva, orice prejudiciu i-ar aduce, acea persoană nu poate fi distrusă oricum. Însă cei care o chinuie, vor fi ei înșiși distruși.

Când veți stabiliza în voi încrederea completă că oricine vă chinuie va fi distrus, atunci inima voastră va deveni complet pură și curată. Această muncă poate să aibă loc numai într-o inimă pură, pentru că reflexia lui Shri Shiva rezidă în inima voastră și numai o oglindă curată merită să îi poarte reflexia. Mânia lui Shri Shiva se manifestă o singură dată sau oamenii spun că El își arată furia o singură dată. Însă Eu L-am văzut mâniindu-se de multe ori, asta pentru că este dreptul Lui. El are dreptul să se mânie. Oricine face ceva împotriva lui Shri Adi Shakti ar trebui să știe că Shri Shiva are mâini foarte lungi. El va distruge o asemenea persoană, fără să asculte de nimeni, știind că Shri Adi Shakti nu va face nimic Ea însăși. Ea nu va pedepsi pe nimeni, ci va ierta pe toată lumea. Deci mâinile Lui sunt atât de lungi, încât nu au limite, iar când aceste mâini încep să lovească, nimeni nu le mai poate opri. Cine ar îndrăzni să-i spună ceva? El are propriile maryadha pe care nu le puteți schimba și nici nu puteți trece dincolo de ele.

Ar trebui să înțelegeți că în viața voastră individuală, ca Sahaja Yoghini, trebuie să îl urmați pe Shri Shiva. Pentru că, dacă nu îl urmați, veți avea, în primul rând, probleme cu inima. Primul lucru cu care vă veți confrunta vor fi bolile de inimă. Acest lucru se întâmplă în două moduri. În primul rând, în cazul mâniei excesive, inima captează, iar, în al doilea rând, dacă după mânie aveți remușcări, atunci dezvoltați o boală numită „angină pectorală”. Iată deci cum ambele atitudini sunt greșite. Însă nu poți scăpa de mânie doar spunând asta. Mânia este ca și alcoolul. Ea devine un obicei. Persoana începe să o savureze, fața i se umflă și se înfurie atât de tare încât nimeni nu îl mai poate controla.

Deci, M-am gândit că dacă mergeți în fața oglinzii și vă mâniați pe voi înșivă, dacă vă certați pe voi înșivă cu câteva cuvinte agresive, dacă stând în fața oglinzii spuneți: „Nu poate exista un prost mai mare decât mine”, atunci poate ați putea scăpa de mânie. Spun „poate” ați putea scăpa, pentru că uneori aceste probleme sunt atât de complicate, încât este foarte dificil să le rezolvi. Mai mult decât atât, cu cât încercăm să ne concentrăm atenția mai mult asupra unui lucru, și cu cât reacționăm mai mult...

Dacă cineva spune ceva, reacționăm imediat. Acest obicei este prezent mai mult în alte țări decât în India. De exemplu, dacă văd un covor, vor spune imediat: „Nu îmi place”, sau „Îmi place”. Dar cine ești tu să spui toate astea? A devenit o modă în zilele noastre să spui: „Îmi place” sau „Nu îmi place”, ca și cum oricine devine un maestru renumit spunând: „Îmi place”, „Nu îmi place”. Nu ar trebui să spuneți așa ceva. E un indiciu al unei chakre Agnya în stare proastă. Ce vă închipuiți despre voi înșivă spunând: „Îmi place”, „Nu-mi place”? Voi nu aveți dreptul să vă placă sau să vă displacă un anumit lucru. Presupunând că un om sărac vă dăruiește cu afecțiune niște flori foarte frumoase, iar voi spuneți: „Nu îmi plac aceste flori”, înseamnă că nu puteți înțelege emoțiile ascunse din gestul lui pentru că Shiva tattwa este absent în voi. Chiar dacă este un lucru foarte mic, dăruit de o persoană săracă, nu înțelegeți sentimentul atașat acelei emoții și cu câtă iubire v-a adus acel lucru.

În India, avem exemplul lui Sudama, cum a venit el să-L întâmpine pe Shri Krishna cu niște orez prăjit și cum a fost onorat de acesta. Orice vi se dăruiește cu iubire este exact ca o bucată de sticlă, care atunci când un strat metalic („paras”) este aplicat pe ea, devine o oglindă strălucitoare. În mod similar, dacă aveți sentimente de iubire pentru cineva, dacă aveți sentimente bune și frumoase, dar nu aveți bani, atunci, chiar dacă dăruiți acelei persoane un lucru foarte mic, acea persoană ar trebui să gândească: „Ah! Ce lucru minunat!”. Acest sentiment de iubire oferă o perspectivă subtilă acelei persoane, care poate fi numită artistică, ea emană calități artistice.

Când arta devine vizibilă, începeți să gândiți ce lucru artistic este. Această artă este arta iubirii, este arta iubirii. Prin această artă puteți vedea clar câtă iubire există în acea persoană, cât de afectuoasă este, cât de caldă, cât de gentilă, cât de bună este. Când începeți să vedeți aceste calități în alții, atunci veți privi în interiorul vostru și vă veți întreba: „Eu cum sunt? Am eu atâta iubire? Am eu calitățile acestei persoane? Am eu cu adevărat bunătate în interior sau rostesc doar vorbe goale, inducând astfel oamenii în eroare?”. De fapt, noi ne înșelăm numai pe noi înșine. Când facem lucruri greșite, când ducem un stil de viață greșit, când viețile noastre sunt pline de concepții greșite, atunci nu putem face pe nimeni fericit și cu siguranță nici noi înșine nu putem fi fericiți.

Deci, dacă vorbim despre „swartha” - „swartha” e un cuvânt foarte frumos, înseamnă „să-ți cunoști Sinele” (swa ka artha). „Swa” înseamnă Spirit - cred că îi cunoașteți semnificația. Pentru a-i cunoaște semnificația oamenii îl venerează pe Shri Shiva. Dar am observat că cei care îl venerează pe Shri Shiva sunt foarte irascibili, au un temperament agresiv, sunt foarte avari și alte lucruri de acest gen. Nimeni nu este atât de generos ca Shri Shiva, nimeni nu are mai multă iubire decât El. El este sursa iubirii; iubirea care se revarsă peste tot în jur este leela Picioarelor Lui Divine. Doar datorită Lui are loc această muncă prin care oamenii sunt în întregime cufundați în oceanul de iubire, când vin la Sahaja Yoga.

După ce veniți la Sahaja Yoga, când atingeți stadiul, stadiul numit Jiva Atma, atunci atenția, atenția vă este absorbită de Picioarele de Lotus ale lui Shri Shiva. De îndată ce e absorbită de Picioarele de Lotus ale lui Shri Shiva, ceea ce se întâmplă în interiorul vostru este că toate calitățile celor cinci elemente devin de asemenea foarte subtile. V-am vorbit deja despre patru dintre elemente, dar despre cel de-al cincilea, numit „eter” în limba engleză, nu v-am vorbit. Aici este numit „akash”. „Akash tattwa” este starea în care un căutător atinge nivelul subtil, atinge subtilitatea elementului „eter” - acel „akash” care se pune în mișcare, eterul, acel akash care se autodirijează. Dacă o persoană are orice gen de problemă sau necaz, atunci prin această omniprezentă „akash tattwa”, care este peste tot, efectul atenției voastre ajunge imediat acolo unde este nevoie. E un lucru uimitor, dar se întâmplă și s-a întâmplat și în trecut. Oamenii îl pot numi miracol, însă nu este așa. În Sahaja Yoga, dacă principiul vostru de Shri Shiva este trezit, atunci toate aspectele subtile ale emoțiilor și stărilor voastre, cele mai subtile dintre toate, se trezesc în interiorul vostru. De aceea este necesar ca, în primul rând, să vă purificați inima. Până acum v-am vorbit despre trei dintre dușmanii interiori.

Cel de-al patrulea inamic prezent în interiorul nostru este „madha”. „Madha” înseamnă ego. Când femeile sunt afectate de ego, ele încep să meargă ca bărbații. Nu mai pot păși ca niște femei din cauza mândriei, având sentimentul că sunt foarte speciale. Presupunând că o fată, fie provine dintr-o familie bogată, fie este foarte frumoasă sau are o educație înaltă - oricare ar fi motivul - dacă din această cauză dezvoltă ego, ea începe să meargă ca un bărbat. Iar când un bărbat capătă ego, el începe să meargă ca o femeie, însemnând că el începe să se gătească, să stea ore întregi în fața oglinzii, aranjându-și părul, una, alta, tot felul de lucruri feminine. Este caracteristic femeilor să se gătească. Când merge, un astfel de bărbat nu merge drept, ci într-o manieră ciudată. Dacă îl privești din spate, pare o femeie îmbrăcată în haine bărbătești.

Așadar, atunci când un bărbat e intoxicat de acest ego - „madha” - atunci el se pierde în propria lui lume iluzorie și începe să se legene ca un elefant. Toate activitățile lui sunt diferite. Fie că vorbește sau nu vorbește, modul în care stă, orice lucru demonstrează că are un gen de ego. Este dificil să înțelegi cauza ego-ului lor, ce îi face să se creadă speciali.

Toate aceste lucruri sunt atât de mărunte, nu au nicio însemnătate. În Sahaja Yoga nu au nicio semnificație. Și, de aceea, crezând în astfel de lucruri, crezând că sunteți extraordinari, sfârșiți prin a fi submediocri. Nu rămâneți speciali, ci decădeți la cel mai jos nivel. Asta înseamnă că nu e înțelept să aveți o imagine iluzorie, că sunteți foarte bogați sau sunteți oameni importanți. Acum chiar și oamenii săraci suferă de ego. Chiar și cei din casta cea mai de jos au devenit egoiști - e imposibil de înțeles. Oamenii egoiști vorbesc de parcă ar fi niște persoane importante.

Ce sunteți voi la nivel individual? Sunteți devoți ai lui Dumnezeu. Sunteți Sahaja Yoghini, care cred în Dumnezeu. Să gândiți despre voi că sunteți speciali înseamnă să vă îndepărtați de starea de bucurie (anand), fiindcă puterea lui Shri Shiva vă dă starea de bucurie. Pentru a fi absorbiți în starea de bucurie, oamenii îl venerează pe Shri Shiva. Dar am văzut că cei mai mulți Shiva bhaktas sunt oameni atât de morocănoși, încât nimeni nu le poate vorbi. Ce folos? Ei îl venerează pe Shri Shiva, care este cu adevărat Nataraj, din care au emanat toate formele de artă, care este plin de bucurie și de asemenea este întruchiparea beatitudinii. În fața Lui, cum ar putea fi numiți acești oameni „Shiva bhaktas”? Ei își atârnă o linga atât de mare la gât, care le-ar putea cauza un infarct. Ce rost au aceste lucruri? Voi înșivă puteți deveni „linga swarupa”. Fără a deveni asta, ei declamă: „Suntem Shiva bhaktas” și încep să se certe după ce îl venerează pe Shri Shiva. Folosesc diferite semne, de asemenea. Shiva bhaktas se vor marca de-a lungul frunții, iar Vishnu bhaktas de-a latul frunții. Chiar așa? Ce înseamnă asta? Semnul vertical semnifică ascensiunea - în regulă. Dacă au crescut spiritual, atingând acel nivel ar trebui să fie plini de pace. Ar trebui să-și aplice fie ambele semne, fie să nu le aplice deloc. Semnificația ar fi că cei care încearcă să-l atingă pe Shri Shiva ar trebui să ascensioneze pe canalul central (Sopan marga). Când urcați pe acest canal trebuie să lăsați în urmă toate negativitățile.

Înainte de a-i critica pe alții, învățați să vă criticați pe voi înșivă. Spuneți-vă: „Sunt așa, am problema asta”. Când veți începe să vă criticați pe voi înșivă, veți vedea că toți bhoots vor fugi din voi. Asta pentru că ați strâns toate aceste negativități, printr-un proces mental continuu, prin Agnya voastră. Prin utilizarea excesivă a chakrei Agnya, începem să acumulăm forțe negative și totul devine o proiecție mentală. O astfel de persoană devine dificilă și creează suferință în jur. Iar asta o face și pe ea să devină nefericită. Făcându-i nefericiți pe alții, nu puteți fi niciodată fericiți. Va exista un impact asupra voastră, chiar dacă sunteți de piatră. Va exista un impact, iar impactul va fi de așa natură, încât veți deveni nefericiți.

Din punctul de vedere al unei Mame, Ea se gândește întotdeauna la binele vostru. Ea se gândește la lucrurile care vă fac fericiți, care vă mulțumesc și vă dau pace mentală, care vă pot oferi iubire și care vă fac să deveniți o persoană sfântă în această lume. Aceasta e metoda Mamei voastre, însă nu este și metoda lui Shri Shiva. El tolerează până la o limită, dar apoi tratează atât de dur, încât sunt îngrozită de ce se va întâmpla cu acea persoană. Unde va ajunge? Ce va face? Shri Shiva nu se gândește la asta. Nu este în natura Lui să se gândească, să ierte chiar și o persoană foarte rea, demonică. Da, dacă o persoană este demnă de iertarea Sa, atunci El o iartă. Iar celor care meditează asupra Lui și fac multe penitențe, El le acordă binecuvântări.

Dar dacă o persoană nu dorește să se corecteze, ea este pusă la punct de Shri Shiva. E un fapt. De aceea ar trebui să ne temem de El - este numit Bhayankar. Când se mânie, El nu iartă pe nimeni. Dar cea mai înfricoșătoare mânie o manifestă la sfârșitul lumii, în „noaptea disoluției”, când întreaga creație va pieri. În acele timpuri, El va distruge totul cu mânia Sa. Acele timpuri sunt numite Judecata de Apoi, așa cum v-am mai spus. Până atunci, ce cale ați ales, încotro vă îndreptați, acțiunile voastre - toate aceste lucruri sunt în întregime stocate în interiorul vostru. Orice mic detaliu despre voi este înregistrat și toate astea vă vor trimite fie în Rai, fie în Iad. Shri Shiva este cel care îi trimite pe oameni în Iad, nu Eu. Eu nu am nimic de-a face cu Iadul (Naraka). Însă Domnul Shiva are. El vă va lua de picioare și vă va arunca în Iad. Atunci nu veți mai putea spune că sunteți un devot al Mamei, că urmați învățăturile Mamei și să întrebați de ce vi se întâmplă asta. Eu nu pot face nimic. Odată ce cineva Mă numește „Mamă”, nu pot gândi rău despre acea persoană. Dar dacă Eu sunt maryada (limita) pentru Shri Shiva, atunci El este maryada Mea. În acest sens, din moment ce suntem total opuși prin natură, trebuie să fiți foarte atenți. Iar cele 11 Rudras prezente în Iisus Christos sunt de asemenea manifestarea Lui. Emoțiile celor 11 Rudras sunt o formă a lui Shri Shiva, de aceea trebuie să fiți foarte atenți.

În această privință trebuie să vă avertizez, deoarece chiar și în Sahaja Yoga unii oameni vin să facă bani, alții îi vorbesc de rău pe ceilalți, unii fac lucruri greșite, alții nedreptățesc. Astfel de persoane sunt cernute, sunt scoase din Sahaja Yoga. Dar de îndată ce sunt afară, ei intră în orbita lui Shri Shiva. Iar apoi vin să îmi spună că sunt ruinați, că li se întâmplă una sau alta. Le zic: „Nu-mi spuneți asta acum”. Dacă au ieșit ei înșiși de sub protecția Lui, atunci cine i-ar mai putea salva? Deci ar trebui să căutați protecție în Shri Shiva. Sigur, voi sunteți protejați de Mama voastră, dar ar trebui să căutați și protecția lui Shri Shiva. Pentru asta v-am vorbit despre cele cinci elemente acum. Ar trebui să atingeți subtilitatea celor cinci elemente. Iar pentru a atinge acest nivel este necesar să meditați regulat. Cei care meditează arată complet diferit. Iar cei care nu meditează arată cu totul altfel, nu există niciun dubiu. Ei bine cei care meditează, dar nu simt dorința de a o face, a căror atenție nu e acolo în timpul meditației, cei care nu au înțelegere sau înțelepciune pentru meditație și au un gen de lene când vine vorba să mediteze, în cazul lor meditația nu dă roade, nu le oferă niciun beneficiu. Meditația ar trebui să fie în așa fel, încât fiecare celulă a corpului vostru să fie inundată de bucurie, să vă simțiți plini de beatitudine.

Prima și cea mai importantă binecuvântare a lui Shri Shiva este că El vă dă bucurie, vă umple întreaga ființă cu fericire. Chiar și numai prin simpla rostire a numelui Lui, o persoană ar trebui să devină plină de bucurie. Însă oamenii se comportă exact invers. Nimic nu este conform așteptărilor - asta Mă uimește. Cum pot cei despre care credem că sunt devoți ai lui Shri Shiva, să fie personalități atât de uscate? E un lucru imposibil. Mai există un motiv pentru acest lucru. Oamenii foarte ocupați, care muncesc tot timpul, devin orientați pe partea dreaptă. Când ajung foarte tare pe dreapta, ei devin lipsiți de principiul de Shri Shiva, se îndepărtează de Shri Shiva, iar atunci Shri Shiva își arată puterile.

Ei bine, voi știți că Shri Saraswati este sora Domnului Shiva. Cei care o venerează pe Shri Saraswati, adică oamenii care scriu și citesc, care acumulează cunoștințe și care sunt interesați, de asemenea, de artă, care sunt cu adevărat iubitori de artă, acești oameni care o venerează pe Shri Saraswati, îi aduc omagiu, ar trebui să știe, în primul rând, că Ea este sora lui Shri Shiva. Iar voi știți că relația de soră este foarte puternică. Dacă încercați să o insultați pe sora Lui, să dezvoltați defecte sau să vorbiți împotriva Ei, cum ar fi cei care scriu un gen de literatură impură, cărți vulgare sau cei care au cunoaștere, dar o denaturează, genul acesta de persoane nu pot scăpa de mânia lui Shri Shiva. Asta pentru că sora Lui este foarte importantă pentru El. Iar a o insulta este unul dintre cele mai mari păcate. În viziunea Lui este un păcat foarte mare. Iar în privința lui Shri Adi Shakti, regulile Lui sunt la fel de stricte, nu există niciun dubiu.

(Shri Mataji se adresează cuiva de pe scenă): Vă rog verificați microfonul. Cade. 

Iar acum Sahaja Yoghinii trebuie să-și acorde atenție, în primul rând, lor înșiși. Asta nu înseamnă să stea în fața oglinzii ore în șir. Nu la asta Mă refer. A sta tot timpul în fața oglinzii e considerat, de asemenea, o boală. Ce vreau să spun e că trebuie să aveți atenția către Sinele vostru, să vă priviți și să încercați să vedeți: „Care sunt problemele din interiorul meu?”, „Ce lucruri greșite fac?”. În cultura noastră indiană, ar trebui să urmăm calea cea dreaptă, care ne-a fost arătată. În timpurile moderne ne aflăm într-o nouă eră, în care oamenii cred că pot trăi cum vor, însă nu e așa. Ca locuitori ai Indiei, trebuie să fiți în totală armonie cu cultura indiană. Stilul vostru de viață ar trebui să reflecte cultura indiană, deoarece în cultura noastră, principiul de Shri Shiva are o mare importanță. Cel mai important principiu este Shiva tattwa. Shiva tattwa a creat în noi maryadas-urile. În momentul în care depășiți aceste maryadas, sunteți terminați. Toate maryadas care există în cultura noastră există prin grația lui Shri Shiva. Tot ceea ce ni s-a spus până acum: „Nu face una, nu face alta”, orice lucru mare sau mic, toate aceste maryadas au fost stabilite de Domnul Shiva. El este atât de preocupat de maryadas-urile (limitele) Lui încât în momentul în care ieșiți din aceste limite, sunteți afectați.

Acum, în numele principiului de Shri Shiva, oamenii au născocit atâtea idei greșite. Spre exemplu, mulți cred că dacă beau bhang (o băutură amețitoare) își pot trezi principiul de Shri Shiva. Mulți alții, care consumă lichior, cred că alcoolul îi cufundă în Shiva tattwa! Multe astfel de idei greșite au fost create de oameni, cum că asemenea acte sunt în regulă pentru Shri Shiva, pentru că și El le-a făcut. Shri Shiva a băut, de asemenea, otravă. Veți bea și voi otravă? El a băut otravă pentru ca ea să nu mai existe în întreaga lume. De aceea Shri Shiva obișnuia să mănânce „dhatura” (datură), pentru că datura conține otravă. În mod similar, probabil că ați auzit, că Sai Nath a utilizat tutun din plin. Obișnuia să îl pună într-o pipă și să inhaleze fumul. Asta pentru că în Maharashtra majoritatea oamenilor sunt dependenți de tutun. Atât un ministru cât și servitorul lui vor consuma tutun. Iar ministrul îi va cere servitorului: „Dă-mi tutun dacă ai”. Într-o asemenea măsură obișnuiesc să consume tutun, deși nu există culturi de tutun în Maharashtra. Dar cumva au devenit ahtiați după tutun. Se consumă din plin în Maharashtra. Pentru a elibera oamenii de această dependență, Sainath s-a gândit: „De ce să nu consum tot tutunul?”. De aceea obișnuia să inhaleze tutun. Dar oamenii au început să spună: „Sainath fumează tutun, deci o putem face și noi”. Din cauza acestui gen de oameni, El consuma tutun, ca să pună capăt dependenței lor. Ei bine, oricum l-ați numi, tutunul e tutun. Acum, între Shri Shiva și tutun nu există nicio conexiune, dar cu siguranță El a dorit să distrugă tutunul din întreaga lume.

Presupunând că luăm exemplul Zeiței, a cărei muncă este să mănânce toți bhoots, veți mânca și voi bhoots? Și încă una din muncile Zeiței este aceea de a absorbi toate bolile pe care le aveți. Veți îndrăzni și voi să faceți asta? Asta nu e munca voastră. În mod similar, orice au făcut sfinții și înțelepții, voi nici nu aveți puterea să faceți acele lucruri acum și nici nu este munca voastră. Munca voastră este să vă purificați pe voi înșivă, să vă corectați și să atingeți, în primul rând, acea stare; toate celelalte lucruri se vor aranja apoi. Dar dacă nu atingeți acea stare, totul e inutil. Pentru voi, toate aceste ritualuri sunt inutile. Sunt multe lucruri care pot fi justificate într-o manieră greșită. Dar, dacă trebuie să mergeți în direcția bună, să alegeți calea cea dreaptă, atunci în primul rând trebuie să vă purificați inimile. Toate aceste obiceiuri de care sunteți dependenți, toate aceste obiceiuri în general, vă afectează inima.

Deci, în timpurile de demult, era un lucru obișnuit ca toți discipolii să fie trimiși să doarmă în junglă. Trăiau în junglă, printre șerpi, scorpioni, păianjeni și tot felul de animale, astfel încât să nu devină dependenți de o viață luxoasă. Cel mult puteau dormi în colibe acoperite cu bălegar de vacă. Obișnuiau să ducă o viață foarte simplă, să poarte o îmbrăcăminte sumară, astfel încât copiii să nu devină ahtiați după haine. „Vrem să purtăm hainele astea, pantofii ăștia, vrem mâncarea asta” - Sahaja Yoghinii nu ar trebui să spună așa ceva. Știți că Mama voastră poate trăi în orice loc, poate dormi oriunde, poate mânca orice. Dar indienii sunt înnebuniți după gust - în țara noastră toți sunt foarte gurmanzi. Sahaja Yoghinii, de asemenea, se invită unii pe alții la masă. Doamnele, în mod particular, oriunde merg, trebuie să îmi spună: „Mamă, vino să iei masa la noi acasă”. Obiceiurile mele culinare sunt foarte diferite. Nu pot mânca la hotel, nu pot mânca oriunde. Chiar și în propria Mea casă mănânc fără sare și fără zahăr. Nu am această înclinație spre gust din copilărie. Mănânc orice Mi se oferă. Dar indienii sunt obișnuiți cu mâncarea condimentată și picantă. Fie că sunt din U.P., din Punjab sau din sudul Indiei, în chestiuni culinare, indienii sunt mari experți. Iar femeile își păcălesc soții servindu-le mâncare gustoasă. „Soțului meu îi place această mâncare, soțului meu îi place acest fel”. Ce pot face? Femeile vor fi sclavele bărbaților, încercând să-i mulțumească. Dacă vorbesc numai despre mâncare zi și noapte, atunci nu sunt Sahaja Yoghini.

Când am fost în Milano, în timpul programului pentru Guru Puja, Eu însămi am gătit. Ce puteam să fac? Patru ani la rând am gătit acolo, pentru că nimeni altcineva nu putea găti mâncare gustoasă. Veneau și îmi spuneau: „Mamă, are gust de plastic” - mai ales indienii. Toți indienii care vin la Puja la Cabella trebuie să Mă întâlnească, ca și cum ar avea un drept special asupra Mea. De asemenea, sunt foarte critici cu privire la mâncare: „Mâncarea servită aici nu e bună”. Acum a început o nouă modă printre indieni, faptul că vor toaletă privată. Toaletele din casele lor - dacă mergeți să vedeți cum au trăit părinții lor acolo... Însă acum vor baia lor proprie și de asemenea, în stil occidental. Vă spun toate aceste lucruri astăzi, pentru că M-am săturat de ele. În Ganapatipule, le-am pus la dispoziție toalete occidentale, separat pentru ei. La început le-am pus la dispoziție toalete indiene, gândindu-Mă că indieni fiind, vor dori toalete în stil indian. Iar pentru străini am pregătit toalete occidentale. Însă indienii au venit să îmi ceară toalete occidentale. Ce-i asta? „În curând vor face o grevă în acest sens” - Mi-am spus. „Luați oale de noapte și mergeți în pădure! Asta meritați!”, am zis. Ani de zile așa s-au descurcat, iar acum au devenit mari domni și vor toalete private. Bieții Sahaja Yoghini din străinătate au venit și Mi-au spus: „Mamă, noi preferăm toalete în stil indian, pentru că sunt curate. Deci dați-ne toalete indiene”. Așa că am schimbat aranjamentul, iar indienii au fost foarte fericiți, având toalete private. Ar trebui să vă fie rușine. Ca Sahaja Yoghini ar trebui să vă fie rușine să vorbiți despre asta. Bunicii voștri se duceau în pădure cu oala de noapte, deci cum de voi aveți asemenea pretenții? Sunteți bolnavi sau aveți vreo altă problemă? Îmi creați necazuri. Dar cumva Mi-a venit ideea: „Bine, luați-le voi pe acestea, iar străinii pe celelalte”. Să găsească scuze pentru asemenea fapte - numai indienii pot face asta.

Veți fi surprinși, Sahaja Yoghinii străini care vin la Cabella, stau unii cu alții; deși sunt oameni înstăriți, au mașini și alte lucruri, ei totuși dorm în pendal. Dar indienii vor avea un loc special doar pentru ei, vor sta în hoteluri și se vor plimba cu mașina. Ei nu au spirit de sacrificiu, nici măcar într-o măsură foarte mică. Nu au învățat să sacrifice nimic. Nu pot să înțeleg cum au devenit atât de moderni în aceste timpuri. Ei bine, în alte țări nu au servitori în casă. Deci ei nu au băi separate, au o singură baie în casă, pentru că ei înșiși trebuie să o curețe. Voi toți aveți servitori, deci vă puteți permite și zece băi. Însă toate aceste lucruri vă îndepărtează de propriile puteri. Atenția voastră merge către lucruri fără rost. Irosindu-vă atenția pe absurdități, veți ajunge să deveniți niște oameni de nivel foarte jos.

În prezent, e o modă ca femeile să meargă la saloane de cosmetică. Fața lor rămâne în continuare aceeași, dar vor cheltui bani făcând tot felul de lucruri. În Pune, soțiile brahminilor vor purta rochii fără mâneci, ochelari de soare și se vor plimba pe scuter. Nu înțeleg. În Pune, care este punya-pattanam (ținutul faptelor bune)! Este acesta un mod de a face fapte bune? Adoptăm stilul occidental atât de repede, fără ca măcar să ne întrebăm unde este Shiva tattwa în toate astea. Uitați-vă la Shri Shiva, cât de confortabil stă sumar îmbrăcat. În alaiul Lui de nuntă, de asemenea, El a mers călare pe Nandi. De ce Nandi? Pentru că Nandi e discipolul Lui. Orice spune El, Nandi va încuviința dând din cap. Îi poate spune orice lui Nandi, de aceea el e discipolul cel mai iubit al lui Shri Shiva. Ei bine, El a încălecat pe Nandi și a mers la nunta Lui. Shri Parvati nu a avut nicio obiecție, însă fratele Ei, Shri Vishnu, a fost puțin îngrijorat: „Cum de vine mirele într-o asemenea manieră?”. Nu spun că voi ar trebui să deveniți un astfel de mire. Nu asta vreau să spun, dar totuși, să exagerați în orice privință și să cheltuiți inutil este un lucru fără sens. Fiți rezonabili!

Înțelepciunea este ornamentul vostru. Este bine să acceptați totul așa cum este. Ce mâncare este - în regulă. Altfel, vă veți duce să luați masa la cineva acasă și veți critica gazda. Poate nu o veți face în fața ei, dar acasă veți spune: „Ce mâncare a fost asta?”. Dacă gazda a gătit mâncare bună, vor cere aceleași feluri și acasă. Toată ziua atenția este pe gust - acest lucru e împins la extrem în India, e dincolo de orice limită. Atenția pe gust ar trebui redusă. Sahaja Yoghinii străini mănâncă mâncare indiană. Nu i-am auzit niciodată plângându-se. Asta deși voi nu puteți mânca nicicum mâncare occidentală. Dar modul în care v-ați acoperit cu astfel de lucruri nu vă lasă să simțiți bucuria profundă. Pentru a atinge bucuria lui Shri Shiva, se spune că trebuie să renunți la absolut orice altceva. Mai întâi trebuie să renunți la lume, să mergi în Himalaya și să stai într-un picior. Apoi trebuie să porți o îmbrăcăminte sumară. Trebuie să intri în râu, iar apoi să meditezi cu hainele ude. În trecut obișnuiau să-și tortureze corpul. Și chiar și în ziua de azi, discipolii sunt bătuți de guru. Sunt testați din plin. Nu li se dă Realizarea atât de ușor, în niciun caz. Abia după ce trec de toate aceste teste, li se dă Realizarea. Însă atunci când și-o primesc, ei o stabilizează foarte ferm.

În mod contrar, voi toți v-ați primit Realizarea atât de ușor, dar toate lucrurile din trecut persistă încă în mintea voastră. Toate aceste probleme sunt încă în voi. Acum ce facem cu ele? Ele trebuie înlăturate. Toate aceste lucruri care s-au acumulat trebuie să fie îndepărtate, complet distruse. Iar pentru asta nu este nevoie să faceți ceva dramatic: să renunțați la viața lumească, să vă părăsiți casa sau familia. Nu e nevoie să faceți nici „dravidi pranayama” (tehnici de respirație). Însă un lucru este absolut necesar, ca tentația gustului să fie redusă, să fie redusă treptat. Ar trebui să deveniți complet dezinteresați de gust. E foarte important. Indiferența față de gust este o mare calitate. Oamenii se enervează dacă nu primesc mâncare pe gustul lor, aruncă farfuriile, își bat servitorii și câte și mai câte... Dacă puteți cuceri plăcerile limbii, atunci multe magazine de dulciuri se vor închide, cred.

Oricum, ceea ce vreau să spun este că nu ar trebui să acordăm prea multă importanță corpului. Dacă corpul cere confort, spre exemplu, dacă vrea să doarmă pe pat și nu poate dormi pe pământ, atunci dormiți zece zile doar pe pământ. Cum să nu puteți dormi așa? Fără să vă supuneți corpul, nu vă puteți înălța. Atenția voastră nu ar trebui să fie deloc pe confort. Sunt mulți care nu pot călători cu autobuzul. Asta pentru că vor să meargă cu mașina. Și atunci cer o mașină de aici, una de colo, merg cu mașina unuia sau altuia... Dar niciunul nu va gândi: „Ia să vedem, dacă merg cu autobuzul astăzi ce se va întâmpla? În trecut nu erau nici măcar autobuze, deci oamenii mergeau pe jos.

Când eram la școală, obișnuiam să mergem cinci mile pe jos zilnic, deși aveam mașină și de toate acasă. Așa niște părinți am avut! Dar nouă înșine ne plăcea să mergem pe jos, desculți chiar, ducându-ne încălțările în mână. Ne simțeam bine datorită vibrațiilor să mergem desculți pe pământ. Și voi ar trebui să începeți să mergeți desculți uneori. Este foarte important și de asemenea benefic. Mama Pământ va primi vibrațiile voastre iar voi vă veți simți bine. În orice aspect am devenit oameni care iubesc prea mult confortul. Am devenit pur și simplu asemeni celor câțiva nababi de pe vremuri. Și ce am obținut? Nu putem obține nimic prin asta. Viața noastră va fi complet irosită, ca sclavi ai acestor lucruri. Trebuie să reducem această sclavie și să stabilim în noi esența (tattwa) lui Param Shiva. Iar pentru asta e esențial ca totul în rest să devină neimportant. „Astăzi mă îmbrac așa, mâine port hainele astea, iar accesoriile acestea merg bine cu ele” și așa mai departe. Acceptați orice este disponibil. Purtați orice aveți la îndemână. E în regulă, nu veți avea nicio problemă din cauza asta. Dimpotrivă veți fi fericiți că sunteți o persoană mulțumită: „Orice am primit, am acceptat cu mulțumire”.

Zilele acestea în Nagpur - nu știu dacă situația e la fel și aici - prețul buteliilor de gaz a crescut cu 16 rupii. În ziar au apărut fotografiile femeilor care protestau - toate bine îmbrăcate și machiate. „Numai pudra lor trebuie să fi costat 15 rupii” - Mi-am spus. Acești oameni gândesc: „Dacă alții fac grevă, atunci ne alăturăm și noi”. Pentru ce? Pentru că prețul s-a mărit cu 15 rupii. Dar nu vedeți că și salariile voastre s-au mărit? Dacă în trecut le plăteam servitorilor 20-25 rupii, în ziua de azi le plătim 2500 rupii. Și chiar și așa se plâng, deși primesc și haine și alte lucruri. Dacă salariile s-au mărit atât de mult, prețurile n-ar trebui să crească? Când salariile cresc, prețurile se măresc, de asemenea.

Se spune că în Lanka (n.tr. din Ramayana), plata se făcea în cărămizi de aur. Așa că un lucrător s-a dus să-și primească plata. Pentru o zi de lucru a primit două cărămizi de aur. Apoi s-a dus la un bărbier. L-a întrebat: „Cât costă?”. Răspunsul a fost: „Două cărămizi”. Așa cum este salariul, așa sunt și cheltuielile. Este o chestiune de discernământ. Ce rost are să vă plângeți că s-au mărit prețurile, una, alta? Faceți asta și cu Mine. Cât s-a mărit salariul vostru? Foarte, foarte mult. Atunci? Atunci de ce vă plângeți de inflație? Când salariile cresc e normal ca totul să se scumpească. Cum se poate ca prețurile să rămână aceleași când salariile cresc? Este un lucru foarte simplu, pe care dacă îl învățăm, vom putea atinge Shiva tattwa chiar și la nivel social.

Ei bine, Gandhiji a fost o persoană uimitoare. Am locuit în ashramul lui. Nu a fost nimic care să Mă deranjeze, dar alții plângeau chiar. Asta pentru că unul din principiile lui era că toată lumea trebuia, pe rând, să curețe toate toaletele, ale musafirilor, ale tuturor. Și nu exista niciun măturător. Trebuia să îți speli singur rufele, să-ți speli singur vasele. Iar hrana era doar mâncare fiartă cu niște ulei de muștar deasupra. Ei bine, spuneți-Mi câți indieni ar putea mânca acest tip de hrană? Oamenii obișnuiau să stea acolo pentru 2-3 zile și apoi fugeau. Aceasta era situația. Ei bine, acum, ar trebui să învățați să nu mai fiți atașați de gust. În ceea ce privește ignorarea gustului, nu știu cum puteți dezvolta această calitate, însă ar trebui să mâncați numai hrană fiartă pentru câteva zile. Nicio mamă n-ar spune asta copiilor ei. Dar ce pot să fac? Vă distruge principiul de Shri Shiva. Dacă toată atenția voastră este pe gustul mâncării, Shiva tattwa va dispărea din voi și toate eforturile se vor pierde. Deci nu este bine să deveniți prea gurmanzi.

În vremuri de demult, oamenii obișnuiau să postească o zi sau două. Obișnuiau să se sacrifice într-un fel sau altul. Dar în ziua de azi este foarte dificil să spui că, dacă devii mulțumit, devii satisfăcut, atunci nu este necesar, cu siguranță nu e nevoie, să vorbești tot timpul despre mâncare și băutură și să-i inviți pe alții la masă. Apoi, în India, avem sistemul de caste. Casta kayasth sunt un grup separat, brahminii hinduși și celelalte caste, la fel - chiar în ziua de azi. Ei bine, ce se întâmplă acum, este că toți Sahaja Yoghinii kayasth au devenit un grup, Sahaja Yoghinii brahmini au format un alt grup. Ați devenit Sahaja Yoghini, deci de ce vă mai îngrijorați de brahminism și alte caste? Apoi, kayasth vor invita la masă alți kayasth. Iar brahminii îi vor invita la masă pe brahmini. Dacă continuați cu același gen de stupidități, atunci de ce ați mai venit la Sahaja Yoga? Nu există castă și cult în Sahaja Yoga. Dacă nu puteți renunța la acest lucru fundamental greșit, la ce altceva puteți renunța? Este Shri Shiva preocupat de caste sau culte? Chiar și oameni chiori, oameni infirmi, chiar și cei cu mâini rupte, tot felul de oameni diformi L-au însoțit în alaiul său de nuntă.

Deci, când Shiva tattwa este de așa natură, este un lucru greșit să fiți atât de critici, să spuneți: „Sunt foarte pretențios la mâncare”. Apoi kayasth au un anumit gen de mâncare, brahminii și ei, celelalte caste au și ele mâncarea lor, casta Rajput la fel. Toți vor mâncare separat: „Noi vrem numai acest gen de mâncare”. Nu am înțeles niciodată și nu înțeleg nici acum, dacă există plăcerea de a mânca feluri diferite, atunci de ce acești oameni vor doar un anumit tip de mâncare. Care e motivul? Pentru cei din Bengal, mâncare bengaleză, pentru cei din Madras, mâncare madrasi. Odată am întrebat personalul de la liniile aeriene indiene de ce nu au o mâncare standard bună. Mi-au răspuns: „Mamă, spune-ne care e mâncarea standard în India”. Foarte adevărat. Dacă gătești ceva, vor spune: „Asta e mâncare madrasi”. Cei din Madras vor zice: „E un fel de mâncare din Bihar” și tot așa. De aceea ar trebui să puteți mânca orice. Asta pentru că totul pornește de aici.

Vaikhari, limbajul vostru - în ceea ce spuneți trebuie să fie de asemenea dulceață, madhurya. Chiar și zâmbetele oamenilor, uneori, arată de parcă Ravana ar ieși din gura lor. Ce s-ar putea spune atunci despre modul lor de a vorbi? Iar când spun ceva, e ca și cum ar vorbi Chandika. Mai ales femeile se comportă așa. Chiar și bărbații o fac. În ultimul timp, au apărut tot felul de lucruri stranii. Unde este Shiva tattwa în aceste lucruri? Shri Shiva este oceanul de iubire. El oferă binecuvântări chiar și pentru rakshasas. Shri Shiva a revărsat binecuvântări chiar și asupra rakshasas - deci dacă trebuie să trezim tattwa Lui în noi, cum ne putem lăsa prinși în chestiuni mărunte ca acestea? Cum putem să facem așa ceva? Spuneți-Mi.

Modul în care ne criticăm unii pe alții - unii spun: „E un om de nivel înalt”, alții: „E un om inferior” - nu este stilul lui Shri Shiva. Torenți de iubire curg în interiorul Lui, iar când vă aflați în mijlocul acestor torenți de iubire, n-ar trebui să spuneți așa niște lucruri lipsite de sens. Nu are rost. Iubirea reciprocă, înțelegerea dintre voi și dorința de a fi împreună, sunt lucrurile de care trebuie să vă bucurați. Sigur, am văzut că Sahaja Yoghinii nu se ceartă între ei, iar când se întâlnesc își arată iubirea unii față de alții. Și totuși, chiar și acum lucruri mărunte, la nivel individual, cum ar fi obiceiurile culinare, modul în care călătoresc și altele, trebuie corectate. Dacă reușim să le corectăm, va fi foarte bine, iar atenția voastră va merge către inimă, nu va rămâne pe aceste lucruri, nu va fi prinsă în mrejele lor. Iar acest aspect e caracteristic mai mult țărilor străine.

De aceea apar tot felul de „branduri”, care produc tot felul de lucruri. Iar cei care le poartă încep să-și dea importanță. Mai ales în Italia sunt deosebit de populare. Dar voi nu ar trebui să vă lăsați acaparați de astfel de lucruri. Ar trebui să duceți o viață simplă. În țara noastră, cei care au dus o viață simplă au atins mari înălțimi. Alții nu pot ajunge la nivelul lor. În trecut, când Gandhiji le-a cerut tuturor să poarte khadi (pânză țesută în casă), toți l-au ascultat și au purtat khadi. A instituit această regulă și i-a pus pe toți pe linia cea dreaptă. Însă acum trebuie să o faceți voi înșivă, pentru că voi înșivă sunteți lumina Spiritului, voi înșivă ați venit sub protecția lui Shri Shiva. Voi înșivă trebuie să vă corectați. Nu e nevoie să îi corectați pe ceilalți, ci doar să vă corectați pe voi și să vă simțiți binecuvântați, fiind persoane realizate. Câte astfel de persoane au existat în trecut? Doar câteva, iar oamenii obișnuiau să le ucidă. În ziua de azi sunteți mii, deci începeți să faceți aceste lucruri. Încercați să vorbiți dulce, nu în mod superficial, ci din inimă. Orice spuneți din inimă nu rănește pe nimeni. Deci vorbiți din inimă, cu copiii, cu oamenii în vârstă, urmând limitele bunei cuviințe. Făcându-vă pe voi fericiți, îi faceți și pe ceilalți fericiți.

Dar dacă binecuvântările lui Shri Shiva, care vă dau satisfacție, lipsesc din interiorul vostru, nimic altceva nu vă va mulțumi. Deci priviți în interiorul vostru și vedeți: „Sunt mulțumit sau nu? Am satisfacție interioară? Mă enervez pe ceilalți pentru lucruri mărunte? Sau le găsesc defecte? Atunci cu siguranță există o problemă la mine”. Numai după ce vă vedeți punctele slabe le puteți corecta. Până când nu vă vedeți defectele, cum le-ați putea curăța? Această purificare este foarte necesară. Numai curățându-vă, puteți avea „dharshan-ul” lui Dumnezeu în interiorul vostru și toți ceilalți oameni pot avea „dharshan-ul” Lui, de asemenea.

Vă doresc binecuvântări infinite!

Discurs în engleză:

Am vorbit foarte mult în hindi, asta pentru că sunt foarte puțini Sahaja Yoghini de peste hotare. Le-am vorbit despre principiul de Shri Shiva, care rezidă în inima voastră, iar această reflexie nu este asupra unei chakre, ci este asemeni imaginii dintr-o oglindă. Ei bine, tot ceea ce este vizibil despre voi este această oglindă. În această oglindă, ce reflexie aveți? Este acea reflexie clară, curată? V-ați curățat inima? V-ați curățat oglinda care reflectă? Asta trebuie să vedeți.

Deci ceea ce le-am explicat în detaliu, este cum sunt cei șase dușmani pe care îi avem. Toți acești șase dușmani, unul după altul, încearcă să ne corupă. Le-am vorbit despre cinci dintre cei șase dușmani. Cel de-al șaselea, desfrâul, nu există foarte mult în India, este într-o măsură foarte mică. Însă pentru celelalte țări, trebuie să știți că este una din problemele majore în Occident, deoarece ei cred că viața în desfrâu e singura care merită trăită. Dincolo de asta este Shri Shiva. Și de aceea trebuie să înțelegem că Shri Shiva se poate reflecta în inima noastră, în forma Sa completă, numai după ce ne-am curățat inima. A fi răutăcios cu ceilalți, a fi o persoană lascivă, a fi o persoană mânioasă, a fi invidios - toate aceste reacții din interiorul nostru acționează, iar inima devine ca o piatră, nu mai poate reflecta. Deci, trebuie să reflectați calitățile lui Shri Shiva - e foarte important în ziua de azi, în era Kali Yuga... Sunt foarte, foarte puțini oameni care reflectă cu adevărat imaginea lui Shri Shiva în caracterul lor. Deci e important să vă urmăriți și să vedeți ce este greșit la voi: „Unde sunt eu de fapt? Unde merge atenția mea? Încotro merg? Ce fac?”. Ar trebui să vă judecați pe voi înșivă și nu pe ceilalți.

De asemenea, o altă problemă în Occident este că ei toți cred că au dreptul de a-i critica pe ceilalți: „Îmi place”, „Nu-mi place”. Cine sunteți voi? De ce spuneți asemenea lucruri? Cineva a făcut să spunem un aranjament frumos pentru voi, iar voi, stând în casa lui, spuneți cu nonșalanță:  „Nu-mi place”, doar pentru a răni acea persoană. Până la urmă, cine sunteți voi? Cine vă credeți? Cine sunteți voi ca să judecați? În Sahaja Yoga, este interzis să spuneți: „Îmi place” și „Nu-mi place”. Este interzis. Priviți la Shri Shiva. Lui îi place totul. Ce poartă El? Chiar și șerpi. Lui îi plac toate animalele. Orice lucru despre care noi gândim că nu e bun, că e urât, pentru El nu e așa. Spre exemplu, El a luat în alaiul Lui de nuntă (bharat), oameni infirmi, oameni cu un singur picior, oameni cu membre diforme, oameni chiori - astfel de oameni L-au însoțit. Toți acești oameni îi erau foarte dragi, Iar El se îngrijea de ei, pentru că El este sursa de bucurie. El este cel care ne dăruiește bucurie și cel care ne face veseli. Puteți simți adevărata bucurie numai dacă reflexia Lui este în mod real în inima voastră. Dar dacă inima voastră e plină de tot felul de lucruri, atunci, așa cum v-am explicat cândva, ea devine o oglindă murdară, o oglindă foarte, foarte murdară.

Surprinzător, le-am spus și lor că, în comparație cu indienii, Sahaja Yoghinii occidentali nu sunt atât de pretențioși în privința confortului. Deși vin dintr-un mediu foarte materialist, nu se preocupă atât de confort. Pot trăi oriunde, pot fi fericiți oriunde. Au atins un stadiu foarte bun, iar indienii ar trebui să îi urmeze în acest sens și să nu acorde atenție lucrurilor fără sens. E inutil să vă irosiți energia pe lucruri lipsite de valoare. Numai atunci puteți avea cu adevărat bhakti pentru Sinele vostru, pentru Atma, iar acesta este lucrul de care e nevoie în ziua de azi, ca Spiritul să strălucească în caracterul, în comportamentul și în personalitatea voastră. Dacă se întâmplă asta, atunci puteți spune că ați atins nivelul la care Sahaja Yoga a dorit să vă înalțe. Este un lucru important în zilele noastre, foarte important.

Dacă vă uitați în ziare, pur și simplu nu le puteți citi. Și este nevoie să schimbați, să transformați lumea - ceea ce numim în hindi „pariwartan” - astfel încât ființele umane să devină conștiente de Sinele lor, să devină Spiritul. Asta trebuie făcut! Și a venit timpul - acest proces evolutiv a început. Sunt atâția oameni care au dobândit această transformare. Ei bine, sfinții și cei care erau guru, adevărați guru, în vechime, obișnuiau să își testeze cu adevărat discipolii, cerându-le să stea în cap ani de-a rândul, cufundându-i uneori în apă sau alte astfel de lucruri. Obișnuiau să îi bată și erau foarte duri cu ei, testându-i pe toți. Iar apoi, doar unul dintre ei reușea să-și primească Realizarea.

Ei bine, acum M-am gândit: „Ia prea mult timp să îi purific, să le cer să îmbrace un anumit tip de haine, una, alta, să-i trimit în Himalaya sau în deșertul Gobi”. M-am gândit că asta ar lua prea mult timp. „De ce să nu îi iluminez, să le dau lumina mai întâi?” - Mi-am spus. „În acea lumină își pot vedea problemele și se vor corecta ei înșiși. Vor fi propriii lor guru”. Și a fost o reușită. A fost bine. Acum puteți vedea voi înșivă ce faceți de fapt, care sunt problemele voastre, ce vă face atât de diferiți de ceilalți și ce vă înalță. Asta pentru că locul lui Shri Sadashiva este deasupra capului, deasupra gândurilor, deasupra minții voastre, deasupra emoțiilor voastre. Locul Lui e aici (Shri Mataji arată deasupra capului). Iar voi trebuie să treceți de această limită. Numai atunci când nu reacționați, și de asemenea când nimic nu e important pentru voi în afară de Shri Shiva, numai atunci veți putea să realizați acest lucru. 

Deci, în unele aspecte indienii trebuie să învețe, iar în alte aspecte Sahaja Yoghinii străini trebuie să învețe. Ați făcut atâtea lucruri și trebuie să vă mulțumesc foarte mult. Oamenii credeau că nu voi putea face nimic, însă voi ați renunțat la alcool, la tot felul de obiceiuri rele, nu mai alergați după sexul opus, atenția voastră e atât de curată. Ați realizat atâtea lucruri, care sunt cu adevărat demne de laudă. Și totuși, trebuie să înțelegeți că încă mai persistă anumite lucruri în voi, de care trebuie să scăpați și care trebuie să dispară pe deplin. Între voi nu e foarte multă politică, dar uneori ea există - se formează grupuri. Toate astea trebuie să dispară. Fiindcă ce sunt toate astea pentru Shri Shiva? Întregul univers e la Picioarele Lui. Pentru El a avea un grup aici și un grup acolo nu contează. Pur și simplu nu îi trec prin minte asemenea lucruri. O persoană care este asemeni unui ocean atinge multe țărmuri. Dar, în interiorul lui, este un mare ocean. În același mod este principiul de Shri Shiva și voi toți ar trebui să dezvoltați acest principiu. Iar apoi veți vedea bucuria, bucuria acestui ocean de iubire.

Dumnezeu să vă binecuvânteze!