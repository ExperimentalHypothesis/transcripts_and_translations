

S H R I   M A T A J I   N I R M A L A   D E V I
Consigli all’ashram sulla preghiera (estratto) 
Chelsham Road Ashram (London, UK) – 26/09/1980

Ora, la cosa migliore sarebbe pregare. La preghiera è qualcosa di davvero grandioso per i sahaja yogi. Pregate con il cuore.

Innanzitutto dovete chiedere a Madre la forza: “Donami la forza di essere sincero, per non ingannare me stesso” - voi ingannate voi stessi dalla mattina alla sera - “concedimi la forza di affrontare me stesso e dire con il cuore che proverò a migliorarmi”. Infatti questi difetti non vi appartengono, sono esteriori. Se se ne andranno, vi sentirete a posto, sarete perfetti.

Poi dovreste chiedere perdono, pregare per il perdono. Si dovrebbe dire, pregare: “Perdonami perché sono stato ignorante, non sapevo cosa fare, ho commesso errori; pertanto, per favore, perdonami”. La prima cosa che occorre chiedere è il perdono.

La seconda cosa da chiedere è: “Concedimi un linguaggio dolce, un modo per diventare comunicativo con gli altri, affinché gli altri mi rispettino, mi apprezzino, gradiscano la mia presenza. Donami forza, concedimi amore, donami la bellezza della cultura, la bellezza della comprensione che tutti mi amano e mi vogliono”. Chiedete questo. In preghiera chiedete: “O Signore, donami il senso di sicurezza del mio Spirito, affinché io non mi senta insicuro creando così problemi agli altri o adirandomi. Concedimi il senso della mia dignità, affinché io non mi senta sminuito o denigrato da nessuno”. Se siete in una posizione più elevata, nessuno può sminuirvi. Siete soltanto voi ad abbassarvi a causa dei vostri dubbi e stupidità.

Pregate di avere forza affinché vi siano concessi lo stato di testimonianza e la soddisfazione. Chiedetemi la soddisfazione: “Fa’ che io sia soddisfatto di ciò che ho. Qualsiasi cosa io abbia, mangi, ogni cosa, distogli la mia attenzione da tutto questo”. Voi sapete che la vostra attenzione è nello stomaco, e chi è molto fissato sul cibo avrà (problemi di) fegato, qualsiasi tentativo possiate fare. “Ogniqualvolta la mia attenzione si diriga verso qualcosa del genere, per favore, donami la forza di ritrarla, Chitta Nirodh.

 Insegnami ad evitare ciò che mi tenta, che distoglie la mia attenzione, allontana i miei pensieri. Concedimi lo stato di testimonianza, grazie al quale io possa vedere l’intera rappresentazione. Fa’ che io non disprezzi né critichi mai gli altri.   Fa' che io veda i miei errori, non quelli degli altri. Fa’  che io capisca perché le persone non sono felici con me. Donami la forza di avere un linguaggio molto dolce e una natura amabile affinché gli altri gradiscano la mia compagnia, gioiscano della mia compagnia. Fa’ che io sia come un fiore e non come una spina”.

Dovete pregare. Tutte queste preghiere vi aiuteranno. Poi pregate per la cosa più importante, che riduce la collera: “Per favore, tienimi lontano dall’ego che mi fa pensare di essere superiore, migliore degli altri, o che in qualsiasi modo mi sottrae mitezza e umiltà. Concedimi la naturale umiltà grazie alla quale io possa penetrare nel cuore della gente”.

Dovete soltanto chinare la testa e raggiungete il cuore. Dovete chinare la testa. Chinate la testa e lì vi è il cuore, dove risiede lo Spirito.

Fondetevi con esso. Se urtate in qualche modo il vostro ego o l’ego di qualcun altro, è la stessa cosa. Vi comporterete allo stesso modo, nella stessa maniera egoista. Quindi cercate di comprendere che queste cose devono andarsene.

La cosa migliore è pregare e chiedere aiuto. La preghiera è una cosa davvero grandiosa, ma pregate con il cuore: “Dio, concedici la forza ed una crescita tale da poter compiacere qualche volta nostra Madre. Noi vogliamo compiacere nostra Madre, desideriamo vederla felice”.

L’unica cosa che realmente mi renderà felice, è che voi vi amiate l’un l’altro come io amo voi.

