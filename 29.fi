Diwali Puja. Lake Piru, near Los Angeles, California (USA) 18. marraskuuta 2001.

Tänään on suuri päivä, jolloin paha on saatu kukistettua. 

Pahuus levittää voimaansa kaikkialle kahdesta syystä. Toinen niistä on se, että te ette ole tietoisia, olette edelleen sokeita ja seuraatte asioita, jotka eivät ole oikein, mutta ovat mielestänne voimakkaita. Tämä illuusio ei vain aiheuta ongelmia, vaan myös täydellistä tuhoa. Saimme siis kohdata hyvin suuren haasteen, joka saatiin kyllä helposti ratkaistua. Se perustui täysin väärälle pohjalle, tarkoituksena vain aiheuttaa ongelma. Ongelma aiheutettiin tahallaan, mutta kukaan ei osannut kuvitella kuinka helposti ja nopeasti se saatiin ratkaistua. Halusin saada sen hoidettua ennen Diwalia, ja niin tapahtui. Tietämättömyyden takia ihmiset tekevät kaikenlaista. Kaikki, jotka seuraavat jotain uskontoa, tai muuta aatetta, tekevät niin siksi, että he eivät ole tietoisia totuudesta, he eivät tiedä, miten totuus saavutetaan, ja he pitävät tiukasti kiinni siitä, että he tietävät kaiken. Tämä tapahtuma on tuonut mukanaan niin paljon hajaannusta, niin paljon tyhmiä ihmisiä, jotka tietämättömyys saattaa täydelliseen turmioon.

 

Kun nyt olette tulleet Sahaja Yogaan, tiedätte kaiken tiedon - hyvin, hyvin hienojakoisen tiedon. Se ei ole pinnallista tietoa, vaan hyvin hienojakoista. Koska nämä ihmiset eivät tunne hienojakoista tietoa, he joutuvat harhateille - tietämättömyyden harhateille, ja he yrittävät vastustaa ihmisiä, jotka tekevät hyvää. Mutta kaiken yläpuolella on Jumalan voima. Tätä näytelmää esitetään osoittamaan tämän suuren Voiman olemassaolo. Kaikki on toiminut hyvin, ja kaikille teille sahaja-joogeille se on suuri saavutus, että voitte nähdä sen näytelmänä. Monet, jotka ovat saavuttaneet niin sanottua menestystä, eivät näe tätä, mutta te voitte nähdä, koska olette katsojia. Vaikka koko maailma on osa tätä draamaa, te olette sen ulkopuolella ja voitte nähdä kaiken selvästi. Kaiken tapahtuneen jälkeen ei kukaan pystynyt uskomaan, että se päättyy ennen Diwalia. Näin se toimii, tyhmyys, joka on syntynyt; ja mekin joskus ajattelemme, että tällainen tyhmyys tekee vaikutuksen ihmisiin. 

 

Mutta siitä ei ole kysymys. Jos katsotaan näitä menehtyneitä iskun tekijöitä, millaisen vaikutuksen he ovat tehneet? He olivat siellä tekemässä suurta vaikutusta kaikkiin, näyttämässä, että he olivat suuria sotureita ja taistelijoita. Mutta millaisen vaikutelman he saivat aikaan? Ovatpa ihmiset sitten oivaltaneita tai eivät, he voivat nähdä, että se on ihme, on ihme, miten kaikki on ratkennut. On alkanut uusi vaihe. Teillä kaikilla on avoin tilaisuus saada ihmiset valaistumiseen. Ihmiset eivät enää ole niin tietämättömiä, he eivät ole niin kirottuja. Sitä paitsi, näen, että he ovat muuttuneet paljon. Heidän asenteensa totuutta kohtaan on muuttunut, ja he ymmärtävät, että kaiken heidän tietämänsä yläpuolella on olemassa totuus. 

 

Tämä on hyvin tärkeää, sillä jos ihminen alkaa ajatella "tämä on totuus", hän vain jää jumiin. Vaikka millä hinnalla, vaikka mitä tapahtuisi, hän pitää vain tiukasti kiinni siitä. Hän ei edes pysty osoittamaan onko kysymyksessä totuus vai ei. Mutta eläimet pystyvät. Miten? Koska niillä on sisäinen kyky haistaa pahuus - sisäinen kyky. Me emme pysty, ihmiset eivät pysty. Jos joku paha mies tulee, koira alkaa haukkua häntä. Tai se menee ja kaataa miehen maahan. Koira tekee kaikenlaista, mitä se ei normaalisti tee. 

 

Miten se on voinut kehittää itselleen kyvyn selvittää, kuka on varas ja kuka ei? Meillä on korkeampi tietoisuus. Ajattelemme monia asioita, joita eläimet eivät ajattele. Ymmärrämme asioita, joita eläimet eivät ymmärrä. Me keitämme ruokamme - ne eivät. Mutta joskus Minusta tuntuu, että keitämme aivommekin, koska tapa, miten ihmiset käyttäytyvät ja yrittävät vältellä totuutta egonsa avulla, hämmästyttää. Koko tämä tapahtuma on draamaa, kuten kerroin, mutta kannattaa tutkia sitä kunnolla, ja tarkastella omalta kohdaltaan, onko itsekin mukana tässä draamassa. Sitä varten on noustava korkeammalle. Teidän on noustava korkeammalle – ylemmäs egoa, superegoa, ehdollistumaa, ja katsella sieltä itseänne, nähdä itsenne: "Mitä tämä on? Miksi teen tällaista? 

 

Miksi huomioni on tällainen? Mikä on pääsyy omaan tilaani, tai paremminkin omiin erehdyksiini? Miksi hyväksyn vääriä asioita?" Kun alatte nähdä tällä tavalla, ja jos löydätte pikkuriikkisenkin tällaista typerää ajattelua sisältänne, silloin pystytte myös antamaan anteeksi ihmisille, joita on täysin aivopesty, täysin aivopesty, ja he tekivät kaiken sen vaikutuksesta. Nyt olette nousseet paljon korkeammalle, kuin kukaan näistä ihmisistä, ja olette paljon tietoisempia kuin he. Teidän täytyy vain ymmärtää tämä asia, ja sitten pystytte antamaan anteeksi vääryydet, joita he ovat tehneet. Ja niistä ihmisistä, jotka ovat oikeasti pahoja, teidän ei tarvitse huolehtia. Heidän tuhoamisensa on jumalallisen Voiman työtä. Mutta tarkkailkaa itseänne ja katsokaa, onko teissä mitään tällaisia ajatuksia, piileviäkään. Teidän pitää yrittää puhdistaa peili niin, että näette koko kuvan itsestänne, ja puhdistakaa sitten itsenne. 

 

On erittäin tärkeää, että puhdistatte itseänne. On ihmisiä, jotka ovat tehneet paljon vääriä asioita. Minä yksinkertaisesti säälin heitä. Jos he ovat tehneet väärin, on heidän itsensä vastuulla nähdä mitä ovat tehneet. Miksi he ovat tehneet sillä tavalla? Miksi heidän on pitänyt tehdä sellaista? Kaikki tällainen itsetutkiskelu toimii todella hyvin. Silloin teidän todelliset voimanne tulevat esiin – voimat, joilla annatte oivalluksia, voimat, joilla ymmärrätte oman maanne ongelmat, koko maailman ongelmat. Kun sitten tunnette, että te olette se soturi, jonka pitää taistella teillä on vastuu taistella, silloin kaikki toimii. Emme voi jättää kaikkea jumalallisen Voiman tehtäväksi. 

 

Teidän täytyy käyttää jumalallista Voimaa ja ratkaista asioita, koska te olette jumalallisen voiman sotilaita. Totta kai, tällaisella kauniilla ajatuksella alamme puhdistaa itseämme. Teidän ei tarvitse tietää kaikkea, eli, mitä tapahtuu ja miten tapahtuu, miten kaikki toimii. Se ei ole teidän tehtävänne. Olette sotilaita, joten teidän täytyy vain taistella, taistella tietämättömyyttä vastaan – omaanne ja muitten. Sillä useimmiten sotilaat epäonnistuvat egonsa takia. Kun he epäonnistuvat, heillä on muut esteet mielessään. Ei pidä laittaa esteitä tielleen, vaan painaa vain eteenpäin, ja tietää, että edessä ei ole minkäänlaisia esteitä. Se on myytti, että edessä olisi jotain esteitä, ettekä pystyisi taistelemaan. Ei ole helppoa nostaa ihmisten tietoisuuden tasoa, vaikka näyttäisikin, että on vain lyhyt matka ylittämiseen, mutta näin ei ole. 

 

Joskus on todella vaikeaa joillekin ihmisille päästä ulos Agnyan suojasta. Näen, että siinä asiassa jotkut teistä epäonnistuvat. Paras lääke siihen on itsetutkiskelu. Kun uskotte aina olevanne oikeassa ja olevanne kunnossa, on parasta aloittaa itsetutkiskelu: "Teenkö kaiken oikein, vai teenkö väärin? Mitä teen itseni parantamiseksi?" Illuusio on sellainen, että joskus uskotte voivanne oikein hyvin. Esimerkiksi, Sahaja Yogassa jotkut ihmiset ovat hyvin aktiivisia; he ovat esillä ja tekevät kaikenlaista. Mutta mikä on sisällä oleva tarkoitus? Tarkoitus on, että ihmiset näkevät heidän hoitavan monenlaisia asioita. Tarkoitus pitäisi olla se, että voisitte nähdä itsenne sisälle. 

 

Teidän on nähtävä, mikä on ongelma sisällänne, ja voitte hyvin ymmärtää, että olette näin suureksi avuksi sekä itsellenne, että muille. Esimerkiksi, on joku suuri rakennus, ja kaikki lähellä olevat rakennukset sortuvat maanjäristyksessä, mutta tämä yksi pysyy pystyssä. Syy on se, että tämä rakennus on rakennettu hyvin vakaalle pohjalle. Samalla tavalla, jos Sahaja Yoga on rakennettu terveelle pohjalle, kukaan ei pysty tuhoamaan sitä, kukaan ei voi horjuttaa sitä; jokaisen teistä on oltava sellainen. Esimerkiksi, joku tuli kertomaan Minulle: "Teidän sahaja-jooginne ovat vähän sellaisia, he ovat suuria diivailijoita." Sanoin: "Todellako? En voi uskoa, että he olisivat sellaisia." Sanoin: "Haluaisin tavata heidät, keitä he sitten ovatkin." He sanoivat: "Ei, voitte Itse ottaa selvää, keitä ne ihmiset ovat, ja miksi he käyttäytyvät sillä tavalla." Sanoi: "Tiedän Itse kaiken, mutta haluan teidänkin tietävän kaiken." 

 

Vikojen löytäminen toisista on kivaa ja myös helppoa – mutta entä vikojen löytäminen itsestä. Mitä ovat ne asiat, jotka tukahduttavat meitä? Tämä on paras tapa parantaa omaa tietoisuutta. Jos vaikka ajatte autolla, niin teidän on tunnettava reitti, teidän on tiedettävä miten autoa ajetaan, teidän on nähtävä, mitä ongelmat ovat. Mutta jos sen sijaan ajattelettekin vain itseänne koko ajan – se ei tule onnistumaan. Tänään on suurenmoisen tapahtuman päivä. Diwalin viettäminen on erittäin iloinen asia. Mutta tämä ilo ei ole meitä itseämme varten; tämä ilo on koko maailmaa varten. Meidän on tehtävä työtä koko maailman hyväksi. Teemme työtä itsemme ja työpaikkamme hyväksi, saadaksemme rahaa, jne., mutta mitä teette muiden hyväksi? 

 

Se teidän pitää nähdä itsessänne, se on hyvin tärkeää. Vain sellaiset ovat hyödyksi Sahaja Yogalle, koska he haluavat pitää huolta, hoitaa, ja he tekevät työtä muiden hyväksi. On suuri, iloinen tapahtuma, kun valot palavat, ja tuottavat teille iloa; ne palavat antaakseen teille iloa. Meidän pitäisi ottaa oppia niiltä, että meidän pitää tehdä itse jotain voidaksemme nauttia korkeammasta tietoisuudestamme. Kaikki tämä tulee onnistumaan, olen varma siitä. Yritän myös parhaani pitääkseni liekin vakaana ja täynnä innostusta. Se on siellä. Te itse olette innokkaita täyttämään kannunne. Te pystytte siihen. Minun innokkuuteni ei auta teitä. 

 

Joten, aloittakaa. Ja jos haluatte saada kokonaiskuvan itsestänne, teidän on ensin lopetettava itseenne samaistuminen; muuten ette saa koskaan tietää, mikä teissä on vikana. Jos olette liikaa samaistuneita itseenne, ette pääse ylös. Näin ollen, mikä loppujen lopuksi on päämäärämme, mikä on elämämme päämäärä? Meidän on muutettava koko maailma rauhan teemaan. Itsensä muuttaminen on tietysti suuri asia, epäilemättä; mutta muiden ihmisten muuttaminen lopettaa kaikki maailman ongelmat. Jos kaikki maailman ihmiset muuttuisivat hyviksi, sahaja-joogeiksi, voitteko kuvitella mitä silloin tapahtuisi? Ajatelkaa tätä unelmaani, että meidän pitää muuttaa jokainen ihminen, jonka voimme muuttaa, ja että meidän pitää muuttaa heidät hyviksi ihmisiksi. Jos heitä ei muuteta, he ovat kuin kynttilät ilman liekkiä. Ja jos he ovat kykeneviä muutokseen, meidän täytyy käyttää kaikkia keinoja ja temppuja sen onnistumiseksi. 

 

Olen varma, että se päivä koittaa pian, jolloin tulette kertomaan: "Äiti, nyt olemme täysin turvassa." Älkää ajatelko menneitä ja menneen ajan ongelmia – olette nyt päässeet irti niistä. Iloitkaa ja uskokaa itseenne, ja löytäkää ratkaisu. Olen varma, että se tapahtuu hyvin pian ja nopeasti. Se on teidän halunne ja keinonne ratkaista ongelmia, ja intonne tehdä se. Kiihkein halunne pitäisi olla: "Miten voisin muuttaa tämän ihmisen?" Pystytte muuttamaan kenet tahansa. Kun kerrotte yhdelle ihmiselle, muut tulevat perässä. Kun olin menossa lentokoneeseen, huomasin lentokentällä monen ihmisen laittaneen kätensä Minua kohden tällä tavalla. Kysyin: "Ketä nämä ihmiset ovat?" 

 

He eivät olleet sahaja-joogeja. He olivat ehkä nähneet jonkun tekevän niin, en voinut kysyä heiltä, mutta kaikki sanoivat: "Tunnemme viileän tuulen käsissämme." He eivät tienneet mitään siitä, he eivät tienneet kundaliinista, tai mistään. Mistä tämä viileys sitten tuli? Periaatteessa he vain odottavat oivallustaan, meidän täytyy vain laajentaa ihanteitamme, meidän täytyy laajentaa rakkauttamme heihin päin. Sen sijaan, että ärsyyntyisimme heistä, voisimme antaa heille mahdollisuuden, ja tulette hämmästymään, kuinka innokkaita he ovat muuttumaan. Ihmiset ovat lopen kyllästyneitä kaikkeen keinotekoiseen. Se aika on nyt ohi. Tulette hämmästymään, kuinka moni vain odottaa, että saisi teiltä itseoivalluksen ja pääsisi iloitsemaan ja viettämään Diwalia kanssanne. Diwalia ei voi juhlia yhdellä kynttilällä. 

 

Täytyy olla yhä enemmän ja enemmän kynttilöitä, ja se juuri on teidän työnne. Tulette tekemään sen oman kynttilänne avulla; se on teidän omanne, ja se voi valaista kenet tahansa. Miksi ette siis käyttäisi sitä, aina kun mahdollista, kaikkialla? Tapasin muutamia sahaja-joogeja. Kysyin heiltä: "Mitä olette tehneet?" He vastasivat: "Emme mitään." "Ei mitään? Ettekö ole tehneet mitään?" "Emme." Mitä hyötyä on sitten saada oivallus? 

 

Jos ette tee mitään, ette halua antaa oivallusta kenellekään, ette halua puhua siitä kenellekään, arastelette asiaa? Sitten tapasin muutamia, jotka sanoivat: "Äiti, tulimme juuri yleisötilaisuudesta." "Miksi tulette näin myöhään?" "Meille kerrottiin, että siellä on pommiuhka." "Odotitte siis ulkona?" "Kyllä." "Montako teitä oli?" "Meitä oli useampi tuhat odottamassa. Ei sitten ollutkaan mitään pommia, meille kerrottiin. Menimme sitten sisään, ja saimme kaikki oivalluksen." 

 

"Mutta tehän olette jo oivaltaneita?" "Olemme kyllä saaneet oivalluksen, mutta joskus on hyvä myös odottaa. Ja nyt olemme vakuuttuneita, että kukaan ei voi vahingoittaa meitä, kukaan ei voi aiheuttaa hankaluuksia tai nujertaa meitä. Vain itse voimme aiheuttaa sen." Sanon vielä kerran, että itsetutkiskelu on erittäin tärkeää Sahaja Yogassa. Kun valo on sisällänne, teidän on pidettävä siitä huolta. Olin erittäin iloinen kuullessani monen kertovan, että he ovat saaneet tuntea Diwalin siunaukset. Eilenkin saitte sadekuuroja – kuinka oikeaan aikaan ne tulivatkaan! Koskaan aikaisemmin maan historiassa ei ole tapahtunut tällaista; miksi juuri eilen sateet tulivat ja antoivat ihmisten kokea jotain uutta sateesta? Elämme tavallaan sellaista aikaa, että luontokin tietää, ja meidän tulee myös tietää, että tämä aika on jotain aivan erityislaatuista. Tavallisesti saan kirjeitä ihmisistä, jotka ovat sairaita, heidän vanhempansa ovat sairaita, tai ... joku on sairaana; kaikenlaista. 

 

Tai jonkun avioliitto on kariutunut; tai jonkun lapset ovat sairaana – ihmiset kirjoittavat kaikenlaisista joutavista ongelmistaan. Syy on siinä, että kirjoittajat eivät itse ole oivaltaneita, tai ehkä ovat puolimatkassa, sillä hehän voisivat itse sanoa: "Miksi kirjoittaa tästä Äidille? Voimme hoitaa asian itse." Sen sijaan pitäisi kirjoittaa siitä, mitä he ovat saavuttaneet, kuinka paljon ovat saavuttaneet, kuinka ovat saaneet rakkautta toisilta, kuinka ovat saaneet Sahaja Yogaa levitettyä pieniin kyliin. On paljon parempi kirjoittaa tällaisista asioista kuin: "Äitini on sairas, isäni on sairas." Kaikki tällaiset suhteet tappavat teidät vähitellen. Teillä ei ole enää muita veljiä ja siskoja; vain sahaja-joogit ovat veljiänne ja siskojanne. Nyt teillä on serkkuja ja pikkuserkkuja, ... Antaa olla. Siellä ei ole teidän työnne, teidän ei tarvitse huolehtia heistä. Jo ennen tänne saapumistani sain tällaisia kirjeitä: jonkun serkun serkun jotain... Kysyin tältä naiselta: "Miksi kirjoitat tällaisista asioista, koko ajan jostain siitä serkusta ja tästä serkusta?" 

 

Hän vastasi: "Äiti, yritän levittää Sahaja Yogaa." "Miten?" "Jos heidät parannetaan, he tulevat sitten Sahaja Yogaan." Emme halua levittää Sahaja Yogaa tällä tavalla. Tämä näyttää eräänlaiselta mainostamiselta, erikoistarjous, että ensin parannetaan joku, sitten muutama ihminen tulee Sahaja Yogaan. Emme halua sellaisten ihmisten tulevan. En halua loukata teitä, vaan antaa rohkeutta, ymmärrystä ja viisauden. Miksi me sahaja-joogit olemme täällä – parantamassa kaikkia sukulaisiamme? He ovat ehkä sairastuneet omien virheidensä seurauksena. Sen sijaan, että panette huomiotanne tällaisiin ihmisiin, teidän pitäisi panna huomio itseenne ja omaan ylösnousemukseenne. 

 

Teidän täytyy kunnioittaa itseänne. Vaikka olettekin heidän sukulaisensa, se ei ole tärkeää. Ymmärrys ja viisaus sen suhteen, että olemme täällä hyvin erityistä ja korkeaa työtä varten; se ymmärrys puuttuu. Sitten kaikki nämä ihmiset kirjoittavat Minulle. Eräskin nainen meni naimisiin Sahaja Yogan kautta, ja hän kirjoitti Minulle: Erosin miehestäni noin kahdeksan yhdeksän kuukautta sitten. Kaikki sukulaiseni sanovat nyt: 'Miksi menit naimisiin Sahaja Yogassa? ', ja kaikki arvostelevat minua ja Sahaja Yogaa." Sanoin: "Kuka käski hänen mennä naimisiin?" Minä en käskenyt. Nyt naimisiinmenosta on tullut hänelle tärkein asia, "kaikki perheessäni sanovat ..." Mitä he ovat tehneet Sahaja Yogan hyväksi? 

 

Jos tämä avioliitto ei onnistu, he sanovat, että Sahaja Yogassa on jotain vikaa. Antaa heidän sanoa. Emme ole sitoutuneet mihinkään sellaiseen. Olen joka kerta sanonut, että älkää kirjoittako Minulle äidistänne, isästänne, tai muista. Jos ette tiedä miten parantaa heidät, on paras luopua Sahaja Yogasta. Voitte itse parantaa heidät, pystytte tekemään sen itse. Näkisittepä, saan joka päivä näin paljon kirjeitä. Kysyn heiltä: "Onko isänne Sahaja Yogassa?" "Ei." "Äiti?" 

 

"Ei." "Veli?" "Ei, ei kukaan." Miksi sitten kysytte Minulta? Mikä suhde Minulla on heihin? He eivät ole sahaja-joogeja. Olen vastuussa vain sahaja-joogeista. He eivät ole sahaja-joogeja, joten miksi vaivaatte Minua? Sitä on mahdoton ymmärtää. Sahaja Yogassa on tarkoitus saada Itseoivallus. 

 

Heille, jotka haluavat saada Itseoivalluksen, se voidaan antaa ja heidät voidaan laittaa kuntoon. Mutta sen sijaan tulee ihmisiä, jotka heiluvat sinne tänne, ja jotka putoavat matkasta jonnekin muualle, kaikenlaista – tällainen on ärsyttävää ja ällöttävää. Minua ei sellainen liikuta; teitäkään sellaisen ei pitäisi liikuttaa. Teidän pitää yrittää saada asiasta puhuvia ihmisiä tulemaan Sahaja Yogaan. Teidän pitää sanoa: "Koska et tee Sahaja Yogaa, siksi sinulla on tällaisia ongelmia", tai: "Tuo ihminen ei tee Sahaja Yogaa, siksi hänellä on ongelmia. Meillä on asiat hyvin, olemme tyytyväisiä". Sahaja Yoga on avoinna kaikille, niinpä kaikki tulevat tänne. Pyytäisin teitä näin Diwali-päivänä lupaamaan itsellenne: "En tuhlaa energiaani ihmisiin, jotka eivät ole sahaja-joogeja." Tämä on hyvin tärkeää, koska koko ajan huomio on väärissä asioissa ja väärällä pohjalla. Jos teissä on hieman älykkyyttä, tiedätte, että kuulutte nyt henkisesti hyvin korkeatasoisten ihmisten joukkoon, joka on hyvin pieni. 

 

Tässä maailmassa heitä on hyvin vähän, ja teidän täytyy keskittää ponnistelunne siihen, että tämä ominaisuus olisi mahdollisimman monessa ihmisessä, ja siihen teidän täytyy pyrkiä hyvin voimakkaasti. Etsikää sellaisia ihmisiä, kertokaa heille, että olette löytäneet sen – "te voitte myös saada sen". Mutta älkää huolehtiko asioista, joilla ei ole meille merkitystä. Tietäkää, että olette aivan erityinen ihmislaji. Olette aivan erityisiä sotilaita, joita on koulutettu juuri sahaj-työhön. Siksi energian tuhlaaminen sukulaisiinne ja sisaruksiinne ei ole teille hyväksi. Teidän on nyt ymmärrettävä, mihin oma energianne on nyt varattu - vain sahaja-joogeja varten. Teidän pitää auttaa kaikkia, jotka ovat sahaja-joogeja, tai jotka haluavat tulla sahaja-joogeiksi. Kaikkia vakiintuneita sahaja-joogeja pitää auttaa, koska olemme yksi Persoona, ja nämä ovat kaikki yhden ja saman Persoonan, yhden Jumalan käsiä. Tämän ykseyden pitää vakiintua sisällänne, ja muidenkin pitää nähdä tämä ykseys teissä. 

 

Muutamat ihmiset ovat todella aktiivisia. Muutamat ihmiset ovat todella aktiivisia kritisoimisessa. Kaikki tulee järjestymään, olen varma siitä, koska tämä on suurten saavutusten ja menestysten vuosi. Mutta jos aktiivisuutenne kohdistuukin johonkin joutavaan, kaikki epäonnistuu. En sano, etteikö meillä olisi sellaisia sahaja-joogeja joukossamme – meillä on. Meillä on sotilaita joukossamme, epäilemättä. Heillä on varustukset ja kaikki; mutta tarvitsemme heitä enemmän. Sitä varten meidän on työskenneltävä kollektiivisesti, meidän on suunniteltava mitä pitää tehdä. Viime aikoina on käyty kiivasta keskustelua islamilaisten käyttäytymisestä. Me emme ole kristittyjä, islamilaisia tai mitään muutakaan. 

 

Emme ole; koska ei voi rajoittaa itseään sanomalla: "Olen sahaja-joogi, mutta olen kristitty." Ei voi. Tällaisista rajoituksista on luovuttava. Olette sahaja-joogeja joka suhteessa, ja kaikki muut typeryydet eivät kuulu teihin. Olen nähnyt monien muslimien tulevan Sahaj Yogaan, mutta heistä vain harvat ovat todellisia sahaja-joogeja. He kyllä tulevat ja kuuntelevat luentojani. Mutta vain harva on todellinen sahaja-joogi sanan oikeassa merkityksessä. Sitten alatte nähdä epäkohtia omassa yhteisössänne, niin kutsutussa uskonnossa, johon kuulutte, kaikki tulee esiin. Ja yritätte varmasti korjata niitä, jos rakastatte niitä ihmisiä – tai sitten luovutte. Olette erityisiä ihmisiä, tarkoin valikoituja hyvin erityistä tarkoitusta varten, ettekä voi tuhlata energiaanne pieniin vähäpätöisiin asioihin. 

 

Tämä teidän täytyy ymmärtää. Tänä Diwali-päivänä teidän pitää tietää, teidän täytyy loistaa Jumaluuden valoa, jotta se leviäisi kaikkialle. Mutta älkää menkö liiallisuuksiin. Kuten jotkut ihmiset tulivat kertomaan Minulle: "Äiti, olemme luopuneet vanhemmistamme, olemme luopuneet tästä ja tuosta. Silti emme voi hyvin." Kysyin: "Miksi olette luopuneet? Tulitteko huonoon kuntoon jostain ja siksi luovuitte? Vai tapahtuiko se aivan itsestään?" "Katsokaas, kun olimme hyvin kiintyneitä perheeseen, vanhempiin, kotimaahan, kaikkeen, ja nyt olemme luopuneet – mutta vain joistakin." Tällaisista puolivillaisista ihmisistä ei ole mitään iloa; älkää panko liikaa huomiota heihin. 

 

He eivät ansaitse mitään huomiota. Tämä on ymmärrettävä hyvin selvästi, että tekään ette olisi sellaisia, eikä teillä pidä olla sellaisia ystäviäkään, eikä teidän pidä yrittää tehdä heistä sahaja-joogeja. Sahaja-joogi on aivan erityislaatuinen sotilas, joka taistelee totuuden puolesta. Kun teillä on tällainen persoonallisuus, valoja syttyy kaikkialle. Tänä Diwalina siunaan teitä kaikkia koko sydämestäni, ja haluan, että kunnioitatte itseänne ja ymmärrätte, mikä teidän paikkanne on tässä kokonaisuudessa, tai Sahaja Yoga -liikkeessä. Kuinka saamme sen toimimaan? Huomio pitää saada pois kaikesta merkityksettömästä ja maallisesta omaan itseen. Dynaaminen voima täytyy saada liikkeelle. Olen varma, että ensi vuonna asiat ovat täysin muuttuneet. Saamme Jumaluuden kaikki kauniit siunaukset itsellemme. 

 

Meidän on tehtävä se kollektiivisesti, ymmärtäen. Jumala siunatkoon teitä.