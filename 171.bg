Пуджа на Шри Махалакшми

Мюнхен, Германия – 8 септември 1984 г.

Днес е велик ден – Махалакшми Пуджа. Махалакшми е инкарнация на Лакшми, силата на Вишну. Само Тя инкарнира.

Принципът на Махалакшми е роден от Лакшми, която е силата на Шри Вишну. Когато в човешкото същество се появи желанието да се издигне по-високо, Принципът на Лакшми се превръща в Принцип на Махалакшми. Да речем на Запад хората имат в изобилие Лакшми /богатства – б.пр./, така че искат да се издигнат над този принцип и стават Махалакшми.

В съзнанието този принцип въздейства върху материята като естетика – хората се интересуват повече от естетическото, отколкото от притежаването на вещи. И когато започнат да се извисяват все повече и повече в тяхното осъзнато търсене, откриват, че вниманието трябва да е насочено повече към естетическата страна на нещата, отколкото към материалната им стойност. А когато желанието се прояви в човешките същества, едва тогава Лакшми инкарнира като Махалакшми.

Тя инкарнира за първи път като Махалакшми, когато Рама дойде на земята. Също се инкарнира като Радха, когато Шри Кришна дойде на земята. А когато се появи като Мария, това беше Махалакшми, която роди детето си като Господ Исус Христос. А детето, което Тя роди, беше великата личност на Махавишну. Тази Махавишну Татва също е представена или, можем да кажем, има други аспекти, които са се раждали на земята като двамата синове на Сита. Те инкарнираха като Махавира и Буда, като Хасан и Хюсеин.

Също по време на пророците Махалакшми инкарнира като чиста връзка между тях. Например, Джанаки - дъщерята на цар Джанака – беше Сита. После Тя дойде на земята като дъщерята на Мохамед Сахиб. А после се появи като Нанаки – сестрата на /Гуру/ Нанака. И Тя пребиваваше като чистата връзка с тези гуру.

Така че величието на Махалакшми е в това, че единствено чрез Нейната сила Сушумна е покрита от Кундалини. Тя е енергията на нашата еволюция. И само чрез Нейната сила сме се издигнали до човешки същества и чрез силата на Нейния син ще станем по-висши хора. Затова значението на Махалакшми е толкова важно за всички Сахаджа йоги. Защото Тя ръководи нашата Вишну Татва до нейната кулминация, до нейната цялост, което е принципът на нашата еволюция. Следователно Тя е даващата дхарма, тя ни дава дхарма и Тя е даващата истината. Тя е тази, която ни свързва с нашия мозък – целият мозък е система на Махалакшми. И Тя е тази, която излага цялото познание като истина пред нас, върху централната ни нервна система. Но на нивото на Вирата, когато Вишну става Вирата, великото Първично същество, тогава Тя се нарича Виратангана, тоест силата на Вирата.

Това са инкарнациите на Махалакшми, за които съм ви говорила. Може много да се говори за Махалакшми Татва. Всички вие сте благословени от нея.

А днес се спомняме за Нея като за великата инкарнация на Мария, която е толкова велика, защото трябваше да понесе ужасните мъки в сърцето си, въпреки всички сили, с които разполагаше. Тя беше изключително могъща жена. Но въпреки това понесе всички страдания на Христос в своето сърце. И по Нейно настояване и желание Христос трябваше да се разпъне, така че хората да могат да възкръснат. Веднъж индийците Ме попитаха какво е направила Тя, за да бъде Махалакшми, какво е постигнала? Отговорих им: „Въпреки всичките си сили да го понесе. Да изиграе целия театър трябва да е ужасно трудно”.

Така че Тя е Изкупителят и Тя ви свързва с Бог. В смисъл, че Тя е мостът. И Кундалини се издига по този мост, а Кундалини е Махакали. В Индия имаме храм, който сте посещавали – храмът на Махалакшми в Колхапур. И там, когато хората пеят, когато почитат Махалакшми, те казват „Уде, уде, Амбе”. Тогава пеят: „О, Амбе, Кундалини, издигни се”.

А Кундалини е потенциалът на трите енергии – Махакали, Махалакшми, Махасарасвати – защото тя е първичното желание.  Защото тя е Светият дух, така че съдържа тези три сили в себе си. Както Ади Шакти има и трите сили - Махакали, Махалакшми, Махасарасвати.

Така за нас днес е велик ден, защото Махалакшми ни е помогнала толкова много, толкова много са Нейните благословии. Тя се грижи за нашето благосъстояние, Тя е тази, която се грижи за всички наши проблеми на изкуплението, Тя е тази, която дава всевъзможна помощ на нашите чакри и ги коригира. И Тя е тази, която ни дава цялото материално и физическо благосъстояние, така че трябва да Й бъдем много благодарни днес. Трябва да Й благодарим.

И днес е рожденият ден на Грегоар. Така че искам да му благодаря, за това че Ме накара да дойда в Мюнхен, защото имахме такава страхотна програма.

Нека Бог да благослови всички вас.

Преди да започнем пуджата, трябва да кажа, че Хюго беше много полезен, много активен. Той измина целия път от Австралия до тук заедно с жена си. Трябва да кажа, че заради него съм тук. Като знак за Моята любов и признателност за тяхната усилена работа, бих искала да им дам сервиз за вечеря с платинена линия, защото платината е цветът на Махалакшми... Защото Махалакшми също е Анапурна. Тя снабдява хората с храна. Може да се каже, че Махалакшми е най-голямата Груха Лакшми.

Нека Бог да ви благослови всички.