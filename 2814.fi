Shivaratri-puja, Pune (Intia) 16.3.2003 

Tänään me palvomme Shri Shivaa, Sadashivaa. 

Hänen persoonansa ominaisuus on anteeksianto. Hänen suuren anteeksiantonsa ansiosta moni meistä on pysynyt elossa, muuten tämä maailma olisi tuhoutunut, ja moni olisi uupunut, sillä tiedätte missä kunnossa ihmiset ovat. He eivät ymmärrä mikä on väärin ja mikä oikein. Sen lisäksi he eivät pysty antamaan anteeksi. He jatkavat edelleen virheiden tekemistä, mutta he eivät pysty antamaan muille anteeksi. Tätä meidän pitäisi oppia Shri Sadashivalta. Tänään palvomme Shri Sadashivaa. Hän on anteeksiannon ruumiillistuma, niin voimallinen, että kukaan ei pysty nousemaan Häntä vastaan. Hän antaa anteeksi kaikki virheemme, mitä tahansa ne ovatkin. Jos Hän ei anna, Hän voi hävittää maailman, koska Hänellä on sisällään tuhoava voima, joka voi pyyhkäistä pois koko luomakunnan. 

Vaikka anteeksianto onkin Hänen luonnollinen ominaisuutensa, tämä tuhon voima saattaa myös herätä Hänen sisällään. Ajan mittaan Hänen anteeksiantonsa voima kasvaa kunnes se on täysin kehittynyt, ja lopulta Hän alkaa tuhota. Aluksi meidän on saavutettava Hänen anteeksiantonsa ominaisuus. Ihmisinä kykenemme antamaan anteeksi tiettyyn rajaan asti, mutta siitä huolimatta suutumme ja alamme riidellä. Mutta miten Hän, anteeksiannon ruumiillistuma saavuttaa pisteen, jossa Hänen tuhoava voimansa alkaa herätä? Miten se tapahtuu? Kun Hänen voimansa on herännyt, Hän pystyy hävittämään myös itsensä, koko universumin ja kaiken sen, minkä Hän on jo luonut. Ihmisten pitää siis muistaa, että jos emme ole oppineet antamaan anteeksi ja anteeksianto ei ole vakiintunut sisällämme, tämä tuhoava voima tulee heräämään joku päivä. Silloin tuhoamme samalla kaikki läheisemmekin. Siksi pitäisi aina pitää mielessä, että ei ole tarpeellista suuttua toisille turhan takia. 

Teillä ei ole minkäänlaista oikeutta suuttua toisille. Jos Shivakaan ei suutu, miksi teidän pitäisi? Mutta ihmiset suuttuvat hyvin usein ja todella pahasti. Eläimet eivät koskaan suutu sillä tavalla. Ne eivät vihastu ilman syytä. Niinpä suuttuessamme pikku asioista meidän pitää aina muistaa, että Shri Shivan voima on myös meidän sisällämme. Kun unohdamme, että Shiva on sisällämme, se juuri saa meidät suuttumaan ihmisille emmekä pysty antamaan anteeksi heidän vikojaan ja virheitään. Mikä sitten saa meidät toimimaan tällä tavalla, ja mitä tällainen ihminen voi saavuttaa? Aina, kun jotain suurta on tapahtunut jossakin, ihmiset ovat alkaneet tuhota toisiaan ylpeyden ja ylimielisyyden takia. Tällainen tuhoamisen halu oli ennen vielä vahvempi, kun ihmiset vainosivat toisiaan ilman mitään syytä. 

Meidän ei tarvitse miettiä mistä ja miksi tällainen asenne on syntynyt. Ainoa asia, joka meidän pitää muistaa on se, että emme kiinnitä huomiotamme sellaiseen alhaiseen asiaan. Jos voisimme elää rauhassa, jos voisimme nähdä rauhaa kaikkialla, voisimme tehdä omasta elämästämmekin rauhallisen. Mutta asian ydin on siinä, että ihmiset eivät pysty hillitsemään itseään. Sen lisäksi he tuntevat mielihyvää suuttuessaan ja rangaistessaan, että jopa eri maatkin saattavat osallistua sellaiseen. Jos joku ihminen alkaa riidellä jonkun ulkomaalaisen kanssa, kaikki muut alkavat tukea häntä eikä kukaan halua keskustella, vaan kaikki haluavat riidellä. Ihmisen viehtymys tällaiseen on kummallista. Kuinka joku voi olla onnellinen siitä, että suuttuu jollekin, haluaa sortaa, taistella tai tappaa? Voitte nähdä sen itse. Kuivitelkaa, että matkustaessanne näette tielle kokoontuneen väkijoukon. 

Mitä teette? Jotkut saattavat liittyä väkijoukkoon, jotkut jäävät vain katselemaan. Joskus tällaiset kummalliset tunteenpurkaukset ovat merkki siitä, että sisällämme oleva Shri Shivan voima purkautuu ulos. Kun tätä voimaa palvoo täydestä sydämestään, ihmisen kiukku ja viha saadaan poistettua. Sitä pidetään suotuisana asiana, koska Shri Krishnakin on vihoissaan antanut tällaisen voimannäytteen. Koko luomakunta on syntynyt tällaisesta purkauksesta. Mutta ihmiset ovat hyvin ylpeitä aikaansaannoksistaan ja pitävät sen takia itseään hyvin voimakkaina. Siitä olen teille hyvin vihainen. En näe käyttäytymisessänne mitään inhimillistä kauneutta. Suuttuminen pienistä asioista on hyvin tyypillistä. 

Kiukustutte hyvin helposti ettekä hyväksy toisten heikkouksia. Tällainen viha voi aiheuttaa monenlaisia ikävyyksiä - sotia voi puhjeta, koteja tuhoutua ja maita joutua hävitetyiksi. Joka ikinen päivä näen vihan ja raivon vain lisääntyvän ja ihmisten julistavan siitä ylpeinä. Tiedän, että haluaisitte Minun puhuvan vain englanniksi. Mutta englantia osaamattomien määrä on teitä suurempi. Haluan kertoa, että on hyvin tärkeää ymmärtää, kun palvotte Shri Shivashankaria, että Hän on anteeksiannon täydellinen ruumiillistuma. Hän antaa anteeksi. Hän antaa kaiken anteeksi hyvin kauniilla tavalla. Aivan kuin antaisi anteeksi pienille lapsille. Hän antaa anteeksi. 

Hän ei suutu. Hän ei hermostu kovin helposti. Meillä on myös tietynlaisia ennakkoasenteita. Jos esimerkiksi intialainen nainen puhuu, ihmiset eivät pidä siitä. Nainen ei saa puhua, vain mies saa. Eikä nainen saa koskaan lyödä - nainen ei saa koskaan lyödä miestä, vaikka mies tappaisi vaimonsa. Tämä on hyvän vaimon tai naisen tunnusmerkki Intiassa. Voitte vain kuvitella kuinka miehet liikkuvat mielivaltaisuuden rajoilla. Kaikki tällaiset heille annetut erioikeudet ovat vaarallisia ja tuhoisia koko yhteiskunnalle. Samaa olen huomannut ulkomaillakin. 

Siellä miehet hakkaavat vaimojaan, tappavat vaimojaan - mitä kaikkea he tekevätkään. Koska he ovat naimisissa, he ajattelevat, että heillä on oikeus odottaa kaikkea hyvää vaimoiltaan, kun taas itse eivät ole lainkaan hyviä, vaan piinaavat vain vaimojaan. Sen lisäksi kouluissakin opettajat kohtelevat oppilaita huonosti, ja oppilaat omaksuvat sen. Myöhemmin he sitten jatkavat perinnettä pieksämällä ja kiusaamalla muita. Joka kerta kun sanotte, "nyt minä suutun", sanokaa itsellenne, että olette väärällä tiellä. Olen monta kertaa sanonut monelle teistä, että vihastuksellaan mahtaileminen on todella paha asia, koska se on kuin mahtailisi synnin tekemisellään. Ne ovat syntejä. Voin ymmärtää, jos jotkut ovat juoppoja, hulluja, tai mielipuolia. Mutta hullu ihminen, joka voi muuten olla hyvin järkevä, voi olla hyvin raivokas ja vaarallinen. On vaikea sanoa mistä tällaiset ominaisuudet tulevat, sillä kenelläkään Jumalolennolla ei ollut mitään tällaista. He eivät kiivastu yhtäkkiä täysin syyttä, ja jos kiivastuvatkin, siihen täytyy olla hyvin vahva hävittämiseen liittyvä syy. 

Mutta voin ymmärtää Heitä, sillä Heidän täytyy pitää yllä tätä maailmaa ja heidän täytyy pitää huolta niistä, joiden olisi tarkoitus olla ihmisiä. Mutta olen joskus huomannut ihmisten olevan pahempia kuin eläimet. He ärsyyntyvät aivan pienestäkin. Mikä siihen on syynä? Miksi olette vihaisia? He puolustelevat sitä täysin järjettömillä syillä. Olette tulleet tähän maailmaan nauttimaan rauhasta ja ilosta. Ilmaan rauhaa ei voi olla iloa. Jos ette voi antaa rauhaa toisille, kuinka voitte iloita? Tapa, jolla ihmiset kohtelevat toisiaan ylimielisesti, on todella yllättävää; mitä he oikein ajattelevat itsestään? 

Miksi heidän pitää halveksia muita ihmisiä? On mahdotonta ymmärtää, että joku voi menettää malttinsa aivan mitättömän asian tähden. Oikeastaan he ovat pelkureita. Kun elämässä pitäisi kohdata todellisia ongelmia, niin he perääntyvät. He eivät ryhdy ratkaisemaan niitä. Tämä on traagisinta koko asiassa. Meidänkin maassamme tunnetaan hyvin tällaiset kiivasluontoiset ihmiset. Maaseudulla heitä kutsutaan kärttyisiksi, nalkuttaviksi tai leimahteleviksi. Kukaan ei halua elää heidän kanssaan. Hyvä. 

Kuvitellaan, että joku on tehnyt virheen. Annetaan hänelle anteeksi! Jos joku on tehnyt jotain väärin, antakaa anteeksi, koska huomenna voitte itse joutua samaan tilanteeseen. Ja sitten joku voi tulla syyttämään teitä, ja teitä voidaan rangaista. Teidän pitää siis ymmärtää, että sahaja-joogeina teillä ei ole minkäänlaista oikeutta saarnata ja rangaista ketään. Teidän pitää kunnioittaa Shri Shivaa, koska se on oikea tapa. Jos ihmisen sisällä on Shri Shivan luonne, silloin hän on oikealla tiellä ja Shri Shivan suojeluksessa. Niiden, jotka ovat avosydämisiä ja kunniallisia, ei tarvitse olla mistään huolissaan. Shri Shivashankar hoivaa heitä ja pitää heistä huolta. Jos näin on, miksi silloin tarvitsisi suuttua lainkaan? 

Se on hyvin kummallista. Koko ajan te luotatte toisiin ihmisiin liiketoimissanne. Samaan aikaan ette pysty antamaan anteeksi mitään virheitä. Kun joku on tehnyt virheen toivotte, että hän tekisi vararikon. Jos ette pysty pääsemään eroon tällaisesta toiveesta, ette pysty ymmärtämään todellista luonnettanne. Ettekä pysty vastaamaan kysymykseen: "Oletteko ihminen vai eläin?" Eläimet eivät koskaan vihastu ilman syytä. Shivajin voima on hyvin vahva niiden sisällä. Mutta juuri ihminen pystyy tuhoamaan täydellisesti kaikki muut ihmiset. Hän luulee, että hänellä on oikeus tuhota satoja tuhansia ihmisiä. 

Hitler oli sellainen. Hän tappoi paljon ihmisiä, mutta ei pystynyt luomaan edes pientä lasta. Kuka hän luuli olevansa? Näiden ihmisten perheet on tuhottu ja heidän maansa hävitetty. Kuka tämä mies luuli olevansa? Hänen lisäkseen maailmassa oli muutamia muitakin samanlaisia, mutta teidän ei tarvitse seurata hänen esimerkkiään. Olette sahaja-joogeja, joten teidän täytyy antaa anteeksi. Kunnialliset ja avosydämiset ihmiset osaavat antaa anteeksi. Heidän anteeksiannon ominaisuutensa on hyvin vahva. Mutta anteeksiannon täydellinen ruumiillistuma on Shri Shivashankar. 

Siksi Hän on kaikkein korkein. Tällainen ihminen ei tarvitse mitään omaisuutta. Hän voi pitää päällään mitä tahansa vaatteita, mutta jos hänellä ei ole vaatteita, hän vain ottaa tuhkaa ja peittää sillä ruumiinsa. Hän voi elää ja selvitä kaikissa olosuhteissa. Hän ei tarvitse mitään. Mutta jos joku raivostuu ja kiusaa toista ihmistä, lopulta Shri Shiva tuhoaa hänet. Hänen anteeksiantonsa voima on yhtä suuri kuin tuhoamisensa voima. Miksi on näin? Kun ihminen näkee, että jotain toista sorretaan, hänen pitäisi tuntea sääliä ja pitäisi tietää, että jos joku kehtaa käyttäytyä tällä tavalla, eli sortaa muita, hänen loppunsa on lähellä. Nykyään kovin moni ei uskalla käyttäytyä niin. 

Entisaikaan heitä oli paljon enemmän. He olivat kuuluisia siitä, että he sortivat ja tappoivat monia ihmisiä, he tunkeutuivat muihin maihin ja tuhosivat niiden asukkaat. Mutta tänä päivänä kukaan ei ripusta heidän kuviaan seinilleen, kukaan ei muista heitä, kukaan ei palvo heitä ihanteinaan. Kukaan ei muista edes heidän kasvojaan. Teidän ei pidä kasvattaa itsellenne sellaista luonnetta. Teidän on parasta ymmärtää, että jos olette kiivasluontoisia, ihmiset saattavat totella teitä pelosta. Mutta oletteko tyytyväisiä, jos ihmiset tekevät niin uhan alla? Mitä erikoista sellaisessa on? Miettikääpä kuinka monelle ihmiselle olette suuttuneet elämänne aikana ja kuinka monta olette vahingoittaneet? Kuinka monen kanssa olette riidelleet? 

On ihmisiä, joiden dharmaan kuuluu olla vihainen ja riidellä koko ajan pikkuasioista. He väittelevät jonkun kanssa aamulla, toisen kanssa iltapäivällä ja kolmannen kanssa illalla. Ihmiset pysyttelevät kaukana sellaisista henkilöistä. He jopa siirtyvät kadun toiselle puolelle välttääkseen tällaisen riidanhaluisen henkilön. Kaikesta tästä voi päästä eroon vain puhtaan rakkauden avulla. Sahaja Yoga on puhdas rakkaus, ja Jeesus Kristus on suurenmoinen esimerkki, jota voimme seurata. Jos olemme vakiinnuttaneet sisällemme anteeksiannon ominaisuuden samalla lailla kuin Kristus, pystymme ymmärtämään Shri Shivan todellisen luonteen ja saavuttamaan Hänen ominaisuutensa. Toisille suuttuminen ei ole lainkaan epätavallista. Siksi kaikkien teidän pitää sisällänne miettiä missä määrin haluatte tuhota toisia ihmisiä ja eläviä olentoja? Sahaja-joogeina teidän pitäisi luopua kokonaan tällaisesta, koska se on hyödytöntä eikä se ole sen arvoista. 

Kun tänään palvomme Shri Shivaa, teidän pitää tehdä päätös, että ette enää suutu missään tilanteessa. Jos se ei ole järkevää, miksi silloin pitäisi tuntea vihaa? Jos teette sellaista, se saa vain olonne tuntumaan pahemmalta. Palvokaamme siis tänään Shri Shivaa ja pyytäkäämme, että saisimme itsellemme Hänen ominaisuutensa. Jumala siunatkoon teitä.  