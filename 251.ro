Easter Puja 11 Aprilie 1993 Magliano Sabina, Italy

Astăzi ne-am adunat cu toţii aici pe acest munte frumos pentru a sărbători învierea lui Christos. Este foarte important pentru Sahaja Yoghini să înţeleagă acest măreţ eveniment al învierii Sale, prin care a dovedit că Spiritul nu moare. El era Omkara, era Logosul şi era Spiritul, de aceea putea merge pe apă. Iar acum am realizat şi un film în care se poate vedea cum Muladhara, care înfățișează atomul de carbon, privită de la dreapta la stânga arată ca o swastika; iar dacă o privim de la stânga la dreapta vedem Omkara. Însă privită de jos în sus, ceea ce vedem este Alpha şi Omega. Asta dovedeşte clar că Iisus Christos, așa cum a spus: „Eu sunt Alpha şi Omega”, dovedeşte clar că era întruparea lui Shri Ganesha. Este dovada ştiinţifică pe care o avem acum şi prin care le putem spune celorlalţi că acesta este adevărul. Nu ştiu dacă în timpul lui Christos, matematicienii știau de Alpha şi Omega, dar El știa cu siguranţă, atunci când a spus: „Eu sunt Alpha şi Omega.”

 

A fost o încarnare cu totul deosebită şi foarte importantă pentru ascensiunea noastră. Dacă n-ar fi înviat, nu ne-am fi putut obţine cu niciun chip ascensiunea spirituală. Aşa că a avut o contribuţie majoră. Învierea lui Christos este evidentă acum în propria voastră viaţă: ce eraţi înainte şi ce sunteţi acum. Este aşa o schimbare, aşa o diferenţă, aşa o transformare. Sacrificiul Lui de a se lăsa crucificat şi minunata Sa înviere au creat o cale, pentru ca noi toţi să atingem această nouă stare. Această stare este diferită pentru fiinţele umane decât era pentru Christos. Christos era El Însuşi sfinţenia, era puritatea. Așa că învierea Sa a fost doar un eveniment la nivel fizic, putem spune, pentru că El nu avea nevoie de transformare, nu avea nevoie de nicio purificare. Dar ceea ce s-a întâmplat în cazul Lui este că a înviat după moarte, simbolizând faptul că, fără spiritualitate, viaţa fiinţelor umane este ca o moarte; pentru că oamenii acţionează fără să înţeleagă deloc totalitatea, realitatea, adevărul absolut. Orice fac îi duce în final la propria distrugere.

 

Chiar şi religiile instaurate de aceste mari încarnări sunt într-un declin total. Nu găseşti nici urmă de viaţă religioasă la toți acești oameni care pretind că sunt cei care pot reprezenta aceste încarnări. Într-un mod subtil, este de asemenea foarte dureros că, în numele tuturor acestor mari încarnări, lucrurile pe care le fac oamenii, activităţile la care se dedau, sunt de neimaginat. Și asta pentru că nu au frică de Dumnezeu. În numele lui Dumnezeu fac tot felul de lucruri oribile peste tot în lume. Desigur se poate spune că aici Biserica Catolică a fost demascată. Pretutindeni oamenii văd cum sunt date în vileag toate aceste lucruri false. Dar au folosit toate aceste neadevăruri sub aparența divinității, a spiritualităţii, a frumuseţii. Este modul cel mai eficient de a ascunde toată cruzimea, violenţa, toată urâţenia – aşa au reuşit. S-a ajuns până acolo încât nu mai găseşti nici cea mai mică urmă de viaţă religioasă în aceşti oameni. Este ca şi cum toţi hoţii, impostorii, toţi intriganţii din lume au preluat controlul. Asta se întâmplă numai pentru că oamenii n-au urmat niciodată ce stă scris în toate cărţile şi scripturile, că trebuie să-ţi cauţi Sinele.

 

Îndemnul: „Trebuie să vă cunoașteți Sinele” nu a fost niciodată urmat. De câte ori a spus Christos: „Cunoaşte-te pe tine însuţi”? A mai spus și că trebuie să vă naşteţi din nou. Aşa că oamenii fac rost de un certificat: „Născut a doua oară”, şi încep să profite de pe urma lui. Dar nu se gândesc ce beneficii le-a oferit în realitate. Cel mult au câştigat nişte bani, sau au dobândit nişte puteri superficiale. Dar nu le-a dăruit nimic în interiorul lor. Ar trebui să ne fie milă de nebunia lor, de modul în care înțeleg să îl urmeze pe Christos sau orice altă încarnare, cu un sistem de valori atât de nobil şi măreţ, continuând să facă lucruri atât de josnice. Însă acum v-aţi transformat în Sahaja Yoga. Aş spune că propria voastră Kundalini a făcut această muncă. Și totuşi diferenţa dintre voi şi Christos este că voi proveniţi din acel mediu, din acel mod de viaţă,  din acea mentalitate, care duceau la distrugerea voastră. Dacă priviţi acum înapoi, totul era distructiv. Aşa că atunci când ieșiți de sub influența acestor lucruri, ele încă mai persistă în voi, încă mai sunteţi afectaţi de ele. Chiar şi atunci când vă înălţaţi din ce în ce mai sus, descoperiţi deodată că sunteţi din nou traşi în jos în nişte situaţii ciudate, către lucruri degradante. Desigur, uneori sunteţi şocaţi de voi înşivă; alteori acceptaţi aceste lucruri.

 

Deci pentru un Sahaja Yoghin este foarte important ca, după ce îşi primeşte Realizarea, să fie foarte introspectiv. În loc să vadă ce este rău la ceilalţi, trebuie să încerce să vadă ce este rău în interiorul lui. Este foarte important să vă daţi seama cât de mult progresaţi în spiritualitatea voastră. Pentru că Iisus nu avea nevoie de asta. Nici măcar nu era nevoie să-și facă introspecţia. El era mai presus de orice viciu. Pentru El era doar o transformare la nivel fizic, în sensul că a înviat după moarte. Dar în cazul nostru este cu totul altceva. Acum suntem Sahaja Yoghini, dar înainte eram fiinţe umane obişnuite. Nu aveam lumină în interiorul nostru. Acum lumina pătrunde în noi, iar noi vedem lumina. Însă ce devenim apoi? Trebuie să devenim lumina însăşi. Christos era lumina. El nu trebuia să devină. Dar noi trebuie să devenim lumina. Iar acum trebuie să aveţi grijă, pentru că lumina poate fi perturbată, se poate diminua sau se poate stinge cu totul.

 

Deci ducând voi înşivă lumina mai departe, primul lucru pe care trebuie să-l ştiţi este că dacă vedeţi lumina, nu este bine. Asta înseamnă că nu sunteţi lumina. Trebuie să deveniţi lumina. Atunci când sunteţi lumina, puteţi vedea cu uşurinţă cum lucrează mintea voastră, ce idei vă dă, ce anume vă afectează mintea pe măsură ce vă înălţaţi. Este aceasta grija sau responsabilitatea pe care o aveţi? Sau obiceiurile proaste pe care le aveaţi vă împiedică în creşterea voastră ca personalitate spirituală? Aşa că trebuie să vă urmăriţi în permanență să vedeţi cum progresaţi. Este o călătorie foarte frumoasă, o călătorie foarte, foarte frumoasă.

 

Ieri am fost foarte încântată să ascult cântecul ruşilor despre călătoria, despre călătoria lui Kundalini. Este adevărat, fără îndoială, că sunteţi un suflet realizat. Înainte nu eraţi un suflet realizat, dar acum sunteţi. Vă aflaţi într-un stadiu evoluat. Ce ne lipsește acum este convingerea că suntem în perfectă stare şi nimic nu ne poate afecta, nimic nu ne poate trage în jos. Dezvoltând doar o idee egoistă de acest fel nu vă va ajuta deloc. Ce aveţi de făcut este să vă faceţi introspecţia tot timpul. Pentru asta este meditaţia, ca să vă daţi singuri seama cum să vă menţineţi pe drumul ascensiunii spirituale. Nimeni nu poate face asta pentru voi, este munca voastră individuală.

 

Desigur, dacă mergeţi în colectivitate, vor ști imediat la ce chakre captați – fără îndoială. Poate nu vă vor spune, poate nu vor menţiona, dar vor şti cu siguranţă că o chakră sau alta este blocată, şi că persoana are o anumită  problemă. Însă persoanele în cauză nu-și ştiu propriile blocaje, nu știu care este problema lor. Aşa că, dacă cineva vă spune: „Cred că ai un blocaj la această chakră”, n-ar trebui niciodată să vă simţiţi prost, pentru că menţinându-vă chakra în acea stare, vă distrugeţi propria viaţă. Deci când cineva vă spune: „Cred că ai probleme la această chakră” ar trebui să-i mulțumiți: „Mulţumesc lui Dumnezeu că mi-ai spus”. Ca o oglindă – dacă vedeţi ceva în neregulă pe faţa voastră, puteţi corecta imediat. În acelaşi fel, dacă cineva vă semnalează un blocaj, trebuie să fiţi destul de maturi să vă daţi seama că este o mare binecuvântare să aflați care este problema.

 

De exemplu zilele trecute a avut loc o dispută între doi lideri. Când sunt doi lideri există certuri întotdeauna. N-ar trebui să fie. Ochii nu se ceartă niciodată, cele două mâini nu se luptă între ele, cele două picioare nu se ceartă. Dar când sunt doi lideri, există mereu o problemă. Trebuie să fie un singur lider, altfel este o mare problemă. Aşa că cei doi discutau în contradictoriu – înţelegeţi, doi lideri contrazicându-se între ei. Și au venit la Mine. Imediat am văzut că unul din ei avea blocaje foarte serioase. Am spus: „Întinde palmele spre Mine.” A întins palmele către Mine, dar și le-a retras imediat. „Ce s-a întâmplat?” A spus: „Am senzaţia de arsură, Mamă.” I-am răspuns: „Asta este. Acum ştii ce nu este în regulă cu tine?” El a răspuns: „Sunt foarte impulsiv, ştiu. Sunt foarte egoist. N-ar fi trebuit să mă comport astfel.” Dar, în acelaşi timp, s-ar fi putut simţi foarte prost pentru că i-am spus asta. Dar nu s-a simțit prost, pentru că este Sahaja Yoghin şi ştie ce este benefic, ce este bine pentru el. Nu s-a supărat deloc. Dimpotrivă, Mi-a fost atât de recunoscător: „Mamă, datorită Dumneavoastră, am realizat acest lucru. Altfel îl ascundeam mai departe în inimă.”

 

Problema este că ne-am dezvoltat foarte mult în interior şi am consolidat această creștere. De asemenea, observ că în fiecare ţară avem o mare forţă colectivă. Putem da Realizarea la atât de mulţi oameni şi putem stabiliza cu adevărat aceste adevăruri măreţe în viaţa noastră. Putem face asta. Tot timpul ar trebui să încercăm să le consolidăm. Dar există un anumit aspect, de care n-ar trebui să fiţi foarte siguri: că aţi atins adevărul absolut. Trebuie să fiţi foarte atenţi la acest aspect. Am văzut oameni care se înalţă foarte mult în Sahaja Yoga, ajung foarte sus, şi dintr-odată coboară foarte jos. Asta Mă întristează foarte tare, extrem de tare. Motivul este că nu au încredere – încredere în ei înșiși şi încredere în Sahaja Yoga. Această credinţă le lipseşte.

Trebuie să aveţi încredere în voi şi în Sahaj. Sahaj înseamnă că există Puterea Divină şi această Putere Divină Atotpătrunzătoare are grijă de noi. Acum o puteți şi simţi. Aţi simţit-o. Nu sunt doar cuvinte – ştiţi bine acest lucru. Dar, chiar ştiind asta, n-a devenit o credinţă în interiorul vostru. Dar aceasta este credinţa despre care a vorbit Christos. Este credinţa ce vine dintr-o minte iluminată, nu o credinţă oarbă. Având credinţă oarbă, puteţi face greşeli, în timp ce având o credinţă iluminată, deveniţi extrem de puternici, extrem de puternici. Nu poate exista nicio problemă, când credinţa voastră este iluminată.

Aşadar acum vedeţi în Sahaja Yoga, mulţi oameni care sunt foarte calmi, foarte onești, oameni de mare valoare. Sunt asemenea acelor oameni care ştiu că stau pe o stâncă. Însă cei care nu sunt încă stabilizaţi, sunt oamenii care încă mai oscilează pe un soi de valuri iluzorii ale acestei vieţi. Stâncile sunt acolo – voi staţi pe stânci; şi asta vine tot din credinţă – că nimic nu ne poate afecta, acea credinţă, nimic nu ne poate face necazuri.

 

În privinţa lui Christos, fireşte, El ştia totul, aşa că era sigur de asta. Nu și-a făcut probleme, nu a oscilat, nu s-a îndoit niciodată. Ştia că este Fiul lui Dumnezeu, știa acest lucru foarte bine. Şi nu a contestat asta, nu s-a îndoit niciodată, nimic de acest fel. Aşa este. Şi de aceea spun că stătea pe o stâncă, în timp ce alţii – chiar Sahaja Yoghini – trebuie să devină asemeni lui Christos în ceea ce priveşte credinţa. Trebuie să înţelegem această credinţă. Este o credinţă iluminată.

 

De exemplu, Christos a acceptat să fie răstignit, a suportat tot felul de lucruri, numai pentru că ştia că este doar asemeni unei piese de teatru, și făcea totul jucând această piesă de teatru, știind că nimic nu este serios, că nimic nu contează, și că va învia din morţi. Așa că a jucat un rol. Nu era nimic foarte serios pentru El. A văzut oameni care râdeau de El, care-L batjocoreau. De asemenea, în inima Lui ştia totul: „Aceşti oameni care Mă batjocoresc nu ştiu cine sunt.” Dar, în acelaşi timp, era întruparea credinţei, a credinţei în El Însuşi şi în această Putere Atotpătrunzătoare. Ea nu vă abandonează niciodată, însă pentru asta trebuie să aveţi o credinţă absolută. Presupunând că am încredere în cineva, fireşte că îl voi lăsa să se ocupe de tot, îi voi încredinţa totul, îi voi lăsa cheile sau banii; nu mă voi îndoi niciodată de o astfel de persoană. În acelaşi fel, dacă aveţi încredere – încredere în voi, încredere în Sahaja Yoga în care v-aţi stabilizat – veţi fi surprinşi cum se vor rezolva lucrurile, cum vi se va îmbunătăţi viaţa, şi veţi simți că stați pe o stâncă – vă veţi simţi astfel. Nu veţi mai avea îndoieli, nu veţi mai avea probleme şi nici boli. Aceasta este o astfel de stare – atinsă doar prin încredere.

Dar cum dobândiţi această încredere? Problema este, cum obţineţi această încredere? Nu există niciun curs despre asta, nu există literatură sau discursuri pe această temă; dar ceva se trezește în interiorul vostru care vă face să vă întrebaţi: „Ce sunt eu?”, „Ce sunt eu? Ce am realizat?”, vă ridică întrebări: „Ce am realizat? Ce am obţinut prin Sahaja Yoga?” Începeţi să vă puneţi toate aceste întrebări. Dar dacă aveţi credinţă –  nu oarbă, ci iluminată - care se instaurează trăind multe miracole pe parcursul vieţii, multe lucruri din viaţă, – veţi descoperi multe miracole chiar și în lucruri foarte mărunte. Vor fi miracole chiar şi în lucruri mari, în atât de multe situaţii în care nu vă aşteptaţi deloc să apară. Aşadar acum ştiţi, fiind ferm stabilizaţi, că sunteți atât de protejați în Sahaja Yoga.

De exemplu, începe să plouă. Jumătate dintre voi încep să se îngrijoreze: „De ce plouă?” – dar vor şti că există un acoperiş solid deasupra şi nu se poate întâmpla nimic. Să plouă cât vrea! Apoi se naște încrederea că nici măcar nu va ploua, că nu ne va uda. În acelaşi fel, această încredere din interiorul nostru trebuie să fie extrem de solidă; iar asta vă face foarte puternici şi vă face responsabili pentru Realizarea a mii şi mii şi mii şi mii de oameni. Doar printr-o astfel de viaţă, doar prin propria stabilizare, prin propria înţelegere, prin propria introspecție, obţinem stabilitatea interioară, și ne stabilizăm în Sahaja Yoga.

 

Este ceva remarcabil care a avut loc, se întâmplă încă şi ar trebui să vi se întâmple tuturor. Cu toţii trebuie să aveţi şansa de a vă cunoaşte Spiritul şi de a vă cunoaşte pe voi înșivă. Aşa că trebuie să aveţi încredere în voi înşivă. Unele Sahaja Yoghine vin mereu şi-Mi spun: „Mamă, nu sunt bună de nimic. Nu fac nimic. Sunt o persoană atât de comodă”, ceva de acest gen. Ei bine, gândiți astfel? Cereţi! Ce doriţi? Chiar dacă nu cereţi, funcţionează – chiar dacă nu cereţi. Chiar și numai gândindu-vă la acel lucru, va funcționa! Chiar și numai punându-vă atenţia, va merge, pentru că această Putere Atotpătrunzătoare este singura putere adevărată. Toate celelalte puteri sunt inutile. Şi este atât de eficientă, atât de plină de compasiune, încât poate aranja lucrurile într-o fracţiune de secundă.

 

Zilele trecute a venit cineva din Australia care fusese înşelat de o persoană care l-a convins să cumpere un teren şi o casă la un preţ exorbitant pe care nu-l putea plăti. Persoana îi spusese: „Nu contează, chiar dacă nu ai bani, nu-ți vor spune nimic.” El l-a crezut – a avut încredere în cine nu trebuia, aș spune. A spus: „Bine.” A dat toţi banii pe care-i avea ca avans. Cineva a mers acolo, s-a ţinut o Puja şi au mers mulţi în acel loc. S-au ţinut foarte multe Puja, s-au întâmplat atâtea, astfel că foarte mulți au mers în locul acela. Dar acest domn era atât de supărat, atât de supărat. Nu putea înţelege: „De ce mi s-a întâmplat tocmai mie să fiu pus într-o situaţie atât de dificilă?” Fusese minţit şi era, vreau să spun, de-a dreptul uluit. N-avea nicio idee cum să iasă din această încurcătură. Investise acolo toţi banii pe care-i avea, totul, iar dacă nu plătea și restul ajungea la închisoare. I-am scris doar atât: „Ai încredere în tine.” Atât. „Ai încredere!” Şi s-a întâmplat un miracol, cineva a oferit o sumă mult mai mare pentru acel loc. Şi acea persoană a spus: „Desigur, voi plăti cât ai promis. Îţi dau toți banii înapoi cu un surplus.” E incredibil! Atâţia au mers acolo, au vrut să rezolve problema, au făcut una, alta, s-au întâlnit cu proprietarul, i-au spus că nu putea plăti. Nimic n-a mers, nimic. Numai încrederea lui a rezolvat totul. Şi, imaginaţi-vă, acum va deveni bogat! Trebuia să meargă la închisoare, iar acum se va îmbogăţi.

 

Se întâmplă multe astfel de miracole. Acesta este doar aspectul financiar, dar ştiți că au fost multe alte miracole. Dacă după Realizare nu aveţi încredere, asta arată că sunteţi o personalitate foarte slabă. Măcar după Realizare ar trebui să căpătaţi încredere. Este într-adevăr surprinzător că, deşi oamenii îşi primesc Realizarea, încă nu au încredere în ei înşişi. Cei care au avut încredere au crescut foarte mult.

 

Diferenţa dintre noi şi Christos este aceea că încrederea era parte integrantă din fiinţa Lui. De fapt El nu trebuia să aibă încredere pentru că El era încrederea. Dar noi trebuie s-o avem, trebuie să credem în noi înşine. Sunt atât de multe întâmplări pe care vi le pot relata și voi la rândul vostru îmi puteți spune multe altele, în care încrederea a ajutat. Dacă aţi fost în România - cred că acolo s-a întâmplat – a fost adusă pe scenă o doamnă. Nu putea merge, a trebuit să fie adusă într-un scaun cu rotile; şi Mi-a spus: „Mamă, ştiu că Dumneavoastră mă puteţi vindeca. Nimeni altcineva n-o poate face, dar știu că Dvs. puteţi.” A spus acest lucru de trei ori. I-am spus: „Deci, crezi că Eu te pot vindeca.” „Da.” I-am spus: „Atunci, ridică-te!” S-a ridicat şi a ieșit din sală. Apoi a început chiar să alerge şi toată lumea a început să râdă. Mi s-a spus: „Mamă, nu este Sahaja Yoghină!” Am răspuns: „Dar priviţi câtă încredere are!” Pentru că atunci când există încredere, toate zeităţile preiau problema. Sunt provocate, trebuie s-o facă. Pentru că ați dovedit încredere.

 

Așa cum v-am spus mereu, în Sahaja Yoga avem încredere în oameni – avem încredere. Poate unul dintr-o sută ne înşeală încrederea; nu contează, avem încredere. Încrederea pe care o puneți în acea persoană, acţionează în mintea ei care conştientizează: „Au atâta încredere în mine!” Dar ce spuneți de zeităţi? Dacă aveţi încredere în ele, acţionează. Rezolvă imediat totul.

De exemplu, Guido Mi-a spus: „Mamă, s-au anunțat ploi torenţiale pentru aceste două zile.” Am spus: „Bine, nu-ţi face griji!” Unde este ploaia? A dispărut. Puteţi controla orice dacă vă controlaţi încrederea. Iar când vorbim de încredere, ştiţi, este o provocare pentru Puterea Atotpătrunzătoare care organizează, care ştie totul, care este atât de inteligentă, de eficientă – şi mai presus de toate, vă iubeşte. Şi atunci vă exprimaţi încrederea. Învierea în Sahaja Yoga înseamnă că încrederea voastră e puternică.

 

Asta trebuie să dobândiţi: încredere puternică. Atunci nimeni nu se mai simte prost dacă, să zicem, nu-l pot întâlni, sau dacă îi spun: „Bine, vino, dar de data asta s-ar putea să nu fiu acolo.” Nimic nu contează, dacă o întâlnim pe Mama sau nu, dacă acest lucru se întâmplă sau nu. Totul este pentru binele nostru, în beneficiul nostru. Dacă vă rătăciţi, să spunem, trebuie să ştiţi că aşa trebuie să se întâmple. Dacă priviți viaţa lui Christos, El a trebuit să fie răstignit. A trebuit să poarte crucea, a trebuit să facă toate aceste lucruri – în regulă, asta este. „Este destinul Meu, o voi face.” Nu a protestat, nu s-a împotrivit, n-a vrut să împărtăşească nimănui problemele Sale. Însă această încredere în El Însuşi i-a dat puteri extraordinare. Ar fi putut să facă orice. Ar fi putut să-i ucidă cu uşurinţă pe toţi cei care-L persecutau. Care ar fi fost problema? Cu o singură privire ar fi putut să-i ucidă. Dar nu; ştia că trebuie să treacă prin toate astea şi a trecut. În final, El este Cel victorios, El este Cel care a câştigat totul. În acelaşi fel trebuie să-şi privească şi Sahaja Yoghinii viaţa.

 

Este o viaţă foarte preţioasă, de mare valoare în această lume. În prezent câţi Sahaja Yoghini sunt? Nu pot spune câţi vor deveni Sahaja Yoghini în procesul evolutiv. Văzând cum stau lucrurile în lume, începeţi să simţiţi că cea mai mare parte din ea va fi distrusă sau sortită pieirii, majoritatea oamenilor vor pieri. Nu pentru că nu i-am primi între noi, ci pentru că nu le este predestinat să vină la Sahaja Yoga. Nu le este menit să vină la Sahaja Yoga.

 

Prin urmare, sunteţi foarte norocoşi că v-aţi primit Realizarea, Învierea. Dar acum vă rog să aveţi încredere în Învierea voastră, care se manifestă în voi acum. Şi având încredere veţi şti cât de valoroşi sunteţi pentru lumea întreagă, şi că ceea ce aveţi de făcut nu este să vă preocupaţi de câştiguri materiale, fizice sau emoţionale, ci de binecuvântările spirituale. Ce-am făcut noi pentru spiritualitate, a noastră şi a celorlalţi? Acesta e singurul lucru la care trebuie să vă gândiţi, şi veţi fi uimiţi cum este organizat totul, cum totul se rezolvă, fiecare lucru dă roade la timpul potrivit. Sunt sigură că cel puţin 80% din voi cred în ceea ce spun – poate 90%, să zicem. Dar mai rămân vreo 10% care încă mai gândesc: „Bine, Mama spune asta, dar atunci de ce s-a întâmplat așa sau altfel?”

 

De exemplu, ieri a venit un ziarist, o persoană foarte cunoscută, care a spus: „Eu nu cred în Dumnezeu.” L-am întrebat: „De ce?” „Dacă există, cum poate fi atâta suferinţă în această lume? Cum pot exista copii orbi? Cum poate fi una sau alta?” Au început să-Mi dea exemple. Le-am spus: „Bine. Ai terminat?” „Da.” Am spus: „Să presupunem că vă aflaţi la sediul congresului sau al guvernului Andreotti sau cum îl numiți. Atunci situaţia este explicabilă; încă n-aţi intrat în Împărăţia lui Dumnezeu. Dacă vă ridicați la acea stare, dacă atingeţi acel nivel şi vă stabilizaţi acolo, mai aveţi vreo problemă? Niciuna!” Am întrebat: „De ce vedeţi latura negativă?” Dacă vă spuneți că există o cale, că există o soluţie şi că va veni o vreme când în această rasă a Sahaja Yoghinilor nu vor mai fi boli, necazuri, probleme, nimic. Deci de ce să nu vedeți asta? De ce vreţi să vedeţi un băiat care este orb? Dar de ce nu vedeți că până și orbii se vindecă?

 

Şi Sahaja Yoghinii pot avea acest gen de atitudine negativă. Am văzut asta. Dacă cineva e bolnav, vor spune: „Mamă, este bolnav, trebuie să-l aduc la Dvs., trebuie să-l vedeți”. Nu este deloc nevoie! Voi înșivă puteţi să-i vindecați, încrederea voastră îi poate vindeca. Ştiţi povestea celui al cărui unchi era bolnav, care nu era Sahaja Yoghin. S-a dus să-şi viziteze unchiul, iar mătuşa i-a spus: „Tu te poţi ruga Mamei. De ce nu-i ceri să-mi vindece soţul?” Era bolnav de cancer, era pe patul de moarte. El a spus: „Bine!” S-a aplecat şi s-a rugat: „Mamă, vă rog, vindecaţi-mi unchiul.” A treia zi a ieşit din spital, iar acum colindă prin toată lumea. Deşi nu este Sahaja Yoghin, a funcţionat; pentru că la rugăciunea unui Sahaja Yoghin, zeităţile trebuie să rezolve situația. Deși cel pentru care se roagă nu este Sahaja Yoghin, nu contează. Zeităţile au fost cele care i-au sărit în ajutor.

 

Trebuie să credeți în voi înşivă din tot sufletul, spunându-vă că dacă aceste puteri se află în voi, de ce să nu le folosiți? De ce să nu dobândim acea încredere deplină că acum suntem Sahaja Yoghini, că ne aflăm în Împărăţia lui Dumnezeu şi că această Putere va avea grijă de noi? Atunci nu vom mai avea și alte opțiuni, nu vom mai avea ezitări. Nu ne vom mai îngrijora dacă trebuie să mergem în Singapore sau în Africa, să spunem, sau oriunde – şi ce dacă? Oriunde mergem suntem tot în Împărăţia lui Dumnezeu şi, deci, este perfect. Şi nu ne îngrijorăm deloc. Suntem sclavii atâtor lucruri, sclavii ceasurilor noastre, sclavii condiţionărilor, lucruri de acest gen. Totul dispare. Nu contează. Ce importanţă are? Nimic din toate acestea nu are importanţă. Atât timp cât sunteţi cu Sinele vostru, totul este bine.

 

Oamenii îmi spun: „Mamă, călătoriţi atât de mult. Cum reuşiţi?” Le-am spus: „Nu călătoresc niciodată. Aşa cum stau aici pe scaun, şi acolo stau pe un scaun, asta-i tot. Schimb doar locul. Nu Mă gândesc că, de fapt, călătoresc. Stau liniştită pe scaun. Mă simt bine, aşa că nu sunt obosită.” Deci atunci când aveţi încredere deplină în voi înşivă, nu vă faceţi probleme. Mulţi caută să afle dinainte: „Merg acolo – oare există o baie?” Sau – „am unde să dorm?” Nimic de acest gen. Voi căutaţi confortul Spiritului vostru. Dacă aveţi condiţii – foarte bine; dacă nu, puteţi dormi oriunde. Nu vă atașați de nimic, nimic nu vă poate trage în jos, niciun tabiet nu se mai poate întoarce la voi, căci încrederea vă va purifica în totalitate, vă va ilumina, vă va hrăni.

 

Încrederea nu este ceva ce poate fi introdus în minţile sau în inimile voastre. Nu poate fi așa ceva. Este o stare pe care trebuie să o atingeți şi pe care o puteţi obţine prin Sahaja Yoga. Doar așa Învierea voastră va fi completă, va fi stabilizată, va fi eficientă, şi va fi un model pentru lumea întreagă.

Dumnezeu să vă binecuvânteze pe toţi!

 

Sunt doar copiii, sunt atât de mulţi copii aici. Astăzi este ziua lui Christos, așa că, oricum, copiii vor veni să-Mi spele Picioarele. Încape aici sau trebuie să-i schimbi locul?...