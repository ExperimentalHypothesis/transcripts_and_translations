Easter Puja 11 Aprilie 1993 Magliano Sabina, Italy

 Astăzi ne-am adunat cu toţii aici pe acest munte frumos pentru a sărbători învierea lui Christos. E foarte important pentru sahaja yoghini să înţeleagă acest măreţ eveniment al învierii Sale, prin care a dovedit că Spiritul nu moare. El era – El era Omkara, era Logosul şi era Spiritul, de aceea putea merge pe apă. Iar noi am realizat şi un film în care se poate vedea cum Mooladhara, care este reprezentarea clară a atomului de carbon, privită de la dreapta la stânga arată ca o swastika; iar de la stânga la dreapta se vede Omkara. Privită de jos în sus, se observă alpha şi omega. Asta dovedeşte fără putinţă de tăgadă că Isus Christos, după cum a spus: „Eu sunt Alpha şi Omega”, dovedeşte clar că era întruparea lui Shri Ganesha. E dovada ştiinţifică pe care-o avem acum şi prin care le putem arăta celorlalţi că acesta este adevărul. Nu ştiu dacă în timpul lui Christos matematicienii cunoşteau Alpha şi Omega, dar cu siguranţă El ştia despre ce e vorba, atunci când a spus: „Eu sunt Alpha şi Omega.” A fost o încarnare cu totul deosebită şi foarte importantă pentru ascensiunea noastră. Dacă El n-ar fi înviat, noi nu ne-am fi putut obţine înălţarea cu niciun chip. Aşa că El a avut o contribuţie majoră.

  Învierea lui Christos este evidentă acum în propria voastră viaţă: ce eraţi înainte şi ce sunteţi acum; e aşa o schimbare, aşa o diferenţă, aşa o transformare. Sacrificiul Lui pe cruce şi propria Sa minunată înviere au creat o cale pentru ca noi toţi să atingem această nouă stare. În această stare lucrurile stau cu totul altfel pentru fiinţele umane decât pentru Christos. Christos era El Însuşi sfinţenia, era puritatea. Astfel că învierea Sa a fost doar la nivel fizic, putem spune, pentru că El nu avea nevoie de transformare, nu avea nevoie de nicio purificare. Ceea ce s-a întâmplat în cazul Lui a fost că a înviat din morţi ceea ce înseamnă că, fără spiritualitate, viaţa fiinţelor umane e ca o moarte, pentru că oamenii acţionează fără să înţeleagă deloc totalitatea, realitatea, adevărul absolut. Orice fac îi duce în final la propria distrugere. Chiar şi religiile instaurate de către aceste mari încarnări sunt într-un declin total. Nu găseşti nici urmă de viaţă religioasă la niciunul dintre acei oameni ce pretind că sunt singurii care pot reprezenta acele încarnări.

 
 Dacă priviţi la nivel subtil, este şi foarte dureros că în numele acestor mari încarnări, oamenii fac tot felul de lucruri, se dedau la activităţi de neimaginat, deoarece n-au frică de Dumnezeu. În numele lui Dumnezeu se fac toate aceste lucruri oribile peste tot în lume. Desigur aici, se poate spune că Biserica Catolică a fost demascată. Pretutindeni oamenii văd cum sunt date în vileag toate aceste lucruri neadevărate. Dar s-au folosit de toate aceste neadevăruri sub pulpana lui Dumnezeu, a spiritualităţii, a frumuseţii. Este modul cel mai eficient de a te ascunde. Toată cruzimea, toată violenţa, toată urâţenia aşa au reuşit. S-a ajuns până acolo încât nu mai găseşti în aceşti oameni nici cea mai mică urmă, nici măcar o spoială de viaţă religioasă. E ca şi cum toţi hoţii din lume, toţi impostorii din lume şi toţi intriganţii din lume au preluat controlul. Asta se întâmplă numai pentru că oamenii n-au urmat niciodată ce stă scris în toate cărţile şi în toate scripturile, şi anume că trebuie să-ţi cauţi Sinele. Nu s-a ţinut niciodată cont de îndemnul: „Trebuie să-ţi cunoşti Sinele.” De câte ori a spus Christos: „Cunoaşte-te pe tine însuţi”? El a mai spus: „Trebuie să vă naşteţi din nou.” aşa că imediat ei fac rost de un certificat: „M-am născut din nou”, şi încep să profite de acest lucru. Dar nu se gândesc ce binefaceri le oferă asta în realitate. Cel mult or fi câştigat nişte bani, cel mult or fi dobândit nişte puteri mărunte; dar asta nu înseamnă nimic, dacă ne referim la ceea ce este înnăscut. Trebuie să-ţi fie milă de nebunia lor, de felul în care se raportează la viaţa lui Christos sau la viaţa altcuiva care avea un sistem de valori atât de nobil şi de măreţ pe când ei fac lucruri atât de josnice.

  Acum, în Sahaja Yoga, voi v-aţi transformat. Aş spune că propria voastră Kundalini şi-a făcut munca. Totuşi diferenţa dintre voi şi Christos este că voi proveniţi din acel mediu, din acel mod de viaţă şi din acea mentalitate care vă distrugeau cu totul. Dacă priviţi acum, totul vă ducea spre distrugere. Aşa că atunci când renunţaţi la ele, aceste lucruri încă mai persistă în voi, încă mai sunteţi afectaţi de ele. Chiar şi atunci când vă înălţaţi din ce în ce mai sus, descoperiţi deodată că sunteţi din nou traşi în jos în nişte situaţii ciudate, spre un soi de lucruri degradante. Desigur, uneori sunteţi şocaţi de voi înşivă; alteori acceptaţi aceste lucruri.

 Deci pentru un sahaja yoghin este foarte important ca, după ce-şi primeşte Realizarea, să fie foarte introspectiv. În loc să vadă ce e rău la ceilalţi, trebuie să încerce să vadă ce e rău în interiorul lui. E foarte important să vă daţi seama cât de mult progresaţi în spiritualitatea voastră. Christos nu avea nevoie de asta, nici măcar nu era nevoie să-Şi facă introspecţia. El era mai presus de orice fel de degradare, pentru El era doar o transformare la nivel fizic, în sensul că a murit şi apoi a înviat. Dar în cazul nostru este cu totul altceva. Acum suntem sahaja yoghini, dar înainte eram fiinţe umane obişnuite. Nu aveam nicio lumină în interiorul nostru. Acum lumina pătrunde în noi, iar noi vedem lumina, apoi ce devenim? Trebuie să devenim lumina însăşi. Christos era lumina. El nu trebuia să devină. Deci trebuie să devenim lumina. Iar acum trebuie să aveţi grijă, pentru că pe parcurs lumina poate fi tulburată, se poate micşora sau se poate stinge cu totul.

 Deci ducând voi înşivă lumina mai departe, primul lucru pe care trebuie să-l ştiţi este că nu e bine să vedeţi lumina asta înseamnă că încă nu sunteţi lumina. Voi trebuie să deveniţi lumina. Atunci când sunteţi lumina, puteţi vedea cu uşurinţă cum lucrează mintea voastră, ce idei vă dă, ce anume vă afectează mintea pe măsură ce vă înălţaţi. Este asta grija sau responsabilitatea pe care o aveţi? Sau asta provine din obiceiurile proaste pe care le aveaţi, că există o piedică în creşterea voastră ca personalitate spirituală? Aşa că trebuie să vă urmăriţi permanent şi să vedeţi cum progresaţi. E o călătorie foarte frumoasă o călătorie foarte, foarte frumoasă. Ieri am fost foarte încântată să ascult cântecul ruşilor despre călătorie călătoria lui Kundalini. E adevărat, fără îndoială, că sunteţi un suflet realizat. Iniţial nu eraţi un suflet realizat, dar acum sunteţi. Vă aflaţi într-un stadiu evoluat. Ceea ce ne dăunează acum e convingerea că suntem în perfectă stare şi nimic nu ne poate face rău, nimic nu ne poate trage în jos. N-o să vă ajute deloc dacă dezvoltaţi o astfel de mentalitate egoistă. Ce aveţi de făcut este să vă faceţi introspecţia tot timpul. La asta serveşte meditaţia, să vă daţi singuri seama cum să vă menţineţi pe drumul ascensiunii spirituale. Nimeni altul nu poate face asta pentru voi, e munca voastră individuală. Desigur, dacă mergeţi în colectivitate, ceilalţi ştiu imediat care chakre vi se blochează fără îndoială. Poate nu vă spun, poate nu menţionează asta, dar ştiu cu siguranţă că o anume chakră e blocată şi că persoana asta are cutare problemă. Însă ei înşişi nu ştiu unde anume au blocaje, care este problema lor. Aşa că, dacă cineva vă spune: „Cred că ai un blocaj la această chakră”, n-ar trebui niciodată, niciodată să vă simţiţi prost, căci, dacă menţineţi chakra în acea stare, vă distrugeţi propria viaţă. 

 Deci ceea ce trebuie să faceţi când cineva vă spune: „Cred că la această chakră ceva nu e în ordine” este să-i fiţi recunoscători: „Mulţumesc lui Dumnezeu că mi-ai spus.” Ca o oglindă dacă vedeţi în oglindă că aveţi ceva pe faţă, puteţi să vă ştergeţi imediat. În acelaşi fel, dacă cineva vă semnalează ceva, trebuie să fiţi destul de maturi să vă daţi seama că e o mare binecuvântare că vi s-a indicat problema. De exemplu zilele trecute a avut loc o dispută între doi lideri. Întotdeauna când sunt doi lideri, au loc discuţii, întotdeauna. N-ar trebui să fie. Cei doi ochi nu se ceartă niciodată, două mâini nu se luptă între ele, cele două picioare nu se ceartă. Dar când sunt doi lideri, există mereu o problemă. Trebuie să existe întotdeauna un singur lider, altfel e o mare problemă. Aşa că cei doi discutau în contradictoriu înţelegeţi, doi lideri contrazicându-se între ei şi au venit la mine. Imediat am văzut că unul din ei avea blocaje foarte serioase. Am spus: „Întinde palmele spre mine.” Când şi-a întins palmele spre mine, le-a retras imediat. „Ce s-a întâmplat?” A spus: „Am senzaţia de arsură, Mamă.” I-am răspuns: „Asta e. Acum ştii ce nu e în regulă cu tine?” El a răspuns: „Sunt foarte impulsiv, ştiu. Sunt foarte egoist. N-ar fi trebuit să mă comport astfel.” Dar, în acelaşi timp, s-ar fi putut simţi foarte prost pentru că i-am spus asta. Dar n-a fost aşa, pentru că e sahaja yoghin şi ştie ce e bine pentru el, ce e spre binele lui. Nu s-a supărat deloc. Dimpotrivă, mi-a fost atât de recunoscător: „Mamă, datorită dumneavoastră, mi-am dat seama de acest lucru. Altfel îl ascundeam mai departe în inimă.” Problema e că ne-am dezvoltat foarte mult în interior şi am consolidat acest lucru. De asemenea, observ că în fiecare ţară avem o mare forţă colectivă. Putem da Realizarea la foarte mulţi oameni şi putem realmente aplica aceste adevăruri măreţe în viaţa noastră. Putem face asta. Tot timpul ar trebui să încercăm să le aplicăm. Dar există un anumit aspect, de care n-ar trebui să fiţi foarte siguri: că aţi atins adevărul absolut. Trebuie să fiţi foarte atenţi la acest aspect.

  Am văzut oameni care se înalţă foarte mult în Sahaja Yoga, ajung foarte sus, şi dintr-odată coboară foarte mult. Asta mă întristează foarte tare, extrem de tare. Motivul e că n-au încredere încredere în ei şi credinţă în Sahaj. Această credinţă lipseşte. Trebuie să aveţi încredere în voi şi credinţă în Sahaj. Sahaj înseamnă că există Puterea Divină şi această Putere Divină Atotpătrunzătoare are grijă de noi. Acum poate fi şi simţită, voi aţi simţit-o. Nu numai că spuneţi că există voi ştiţi că aşa este. Dar, chiar dacă ştiţi, asta n-a devenit o asemenea credinţă în interiorul vostru; şi aceasta este credinţa despre care a vorbit Christos. E credinţa ce vine dintr-o minte iluminată, nu e credinţă oarbă. Având credinţă oarbă, puteţi face greşeli, în timp ce având o credinţă iluminată, deveniţi extrem de puternici, extrem de puternici. Nu poate exista nicio problemă, când credinţa voastră este iluminată. Aşadar acum vedeţi în Sahaja Yoga mulţi oameni care sunt de neclintit, sunt foarte corecţi, sunt de mare valoare. Sunt asemenea acelor oameni care ştiu că stau pe o stâncă. Însă cei care nu sunt încă atât de stabilizaţi, sunt oameni care consideră că încă se mai risipesc pe un soi de valuri iluzorii ale acestei vieţi. Stâncile au fost acolo dintotdeauna voi staţi pe stânci; şi asta vine tot din credinţă că nimic nu ne poate tulbura, acea credinţă, nimic nu ne poate face necazuri.

  În privinţa lui Christos, fireşte, vreau să spun, El ştia totul, aşa că era sigur de asta. Nu Şi-a făcut niciodată probleme, nu S-a irosit, nu S-a îndoit niciodată. Ştia asta, că e Fiul lui Dumnezeu, şi că acesta era lucrul pe care-l ştia foarte bine. Şi nu l-a contestat niciodată, nu S-a îndoit de el niciodată, deloc. Aşa este. Şi de aceea spun că stătea pe o stâncă, în timp ce alţii chiar sahaja yoghini trebuie să devină asemenea lui Christos în ceea ce priveşte credinţa. Trebuie să înţelegem această credinţă. E o credinţă iluminată. De exemplu, Christos a fost răstignit. A suportat tot felul de lucruri, numai pentru că ştia că e doar o piesă de teatru, iar El făcea toate acestea doar într-o piesă de teatru, juca. Nimic nu e serios, nimic nu contează, iar El va învia din morţi. Şi-a interpretat doar rolul în piesă. Nimic nu era foarte grav pentru El. A văzut oameni care râdeau de El, care-L batjocoreau. De asemenea, în inima Lui ştia: „Aceşti oameni care Mă batjocoresc nu ştiu ce sunt Eu.” Dar, în acelaşi timp, El era întruparea credinţei: a credinţei în El Însuşi şi în această Putere Atotpătrunzătoare. Acest lucru nu vă dezamăgeşte niciodată, însă pentru asta trebuie să aveţi credinţă desăvârşită. Dacă am încredere în cineva, fireşte că o să-l las să se ocupe de tot, o să-i încredinţez totul, o să-i las în seamă cheile ori banii; nu mă voi îndoi niciodată de o astfel de persoană. În acelaşi fel, dacă aveţi încredere încredere în voi, încredere în Sahaja Yoga în care v-aţi stabilizat veţi fi surprinşi cum vor funcţiona lucrurile, cum vi se va îmbunătăţi viaţa, şi veţi fi clădiţi pe stâncă veţi simţi asta. Nu veţi mai avea îndoieli, nu veţi mai avea probleme şi nici boli. Aceasta este o astfel de stare atinsă doar prin încredere.

  Dar cum dobândiţi această încredere? Problema este, cum obţineţi această încredere? Nu există niciun curs despre asta, nu există o literatură pe această temă, nu se pot ţine discursuri despre asta; dar are loc o trezire în interiorul vostru ceea ce vă face să vă întrebaţi: „Ce sunt eu?”, această trezire: „Ce sunt eu? Ce am realizat?”, vedeţi, ea întreabă: „Ce am realizat eu? Ce am obţinut prin Sahaja Yoga?” începeţi să vă puneţi toate aceste întrebări. Dar dacă aveţi credinţă nu oarbă, ci iluminată, care se instaurează prin multe miracole trăite pe parcursul vieţii, prin multe lucruri din viaţă veţi vedea că lucruri mărunte, foarte mărunte sunt miracole, lucruri mărunte, mărunte. Miracole sunt chiar şi în lucrurile importante, în atât de multe situaţii când nu vă aşteptaţi deloc să apară. Aşadar acum ştiţi, fiind ferm stabilizaţi, că acum vă merge bine în Sahaja Yoga. De exemplu, începe să plouă. Jumătate dintre voi încep să se îngrijoreze: „De ce plouă?” dar ştiu că există un acoperiş solid deasupra şi nu se poate întâmpla nimic. Să plouă cât vrea! Apoi e încrederea că n-o să plouă, n-o să ne ude. În acelaşi fel, această încredere din interiorul nostru trebuie să fie extrem de solidă, iar asta vă face foarte puternici şi vă face responsabili pentru Realizarea a mii şi mii şi mii şi mii de oameni. O astfel de viaţă să avem, încât, doar prin propria stabilizare, prin propria înţelegere, prin propriul control să obţinem stabilitatea în interior, să ne statornicim în Sahaja Yoga. Este ceva cu totul deosebit, dar aşa trebuie, asta s-a întâmplat, se întâmplă şi trebuie să vi se întâmple tuturor. Cu toţii trebuie să aveţi şansa de a vă cunoaşte Spiritul şi de a vă cunoaşte Sinele. 

 Aşa că trebuie să aveţi încredere în voi înşivă. Am văzut că unele sahaja yoghine vin mereu şi-mi spun: „Mamă, nu sunt bună de nimic. N-am niciun rost. Nu fac nimic. Sunt o leneşă fără leac” şi aşa mai departe. Nu-i nimic, puteţi gândi astfel. Cereţi! Ce anume doriţi? Chiar dacă nu cereţi, funcţionează chiar dacă nu cereţi. Doar gândindu-vă la acel lucru, merge! Chiar dacă numai vă puneţi atenţia pe ceva, merge, căci această Putere Atotpătrunzătoare este singura putere adevărată, toate celelalte puteri sunt inutile. Şi e atât de eficientă, atât de plină de compasiune, încât poate aranja lucrurile într-o fracţiune de secundă. Zilele trecute era cineva din Australia care fusese înşelat de o persoană care l-a convins să cumpere un teren şi o casă la un preţ exorbitant pe care nu-l putea plăti. Persoana îi spusese: „Nu contează dacă n-ai bani. N-o să fie nicio problemă.” El l-a crezut a avut încredere în cine nu trebuia, aş zice apoi a spus: „Bine, accept.” A dat toţi banii pe care-i avea doar ca avans. Cineva a mers acolo, s-a ţinut o Puja şi au mers mulţi oameni în acel loc. S-au ţinut foarte multe Puja şi altele, înţelegeţi, astfel că a mers foarte multă lume să vadă locul. Dar acest domn era atât de supărat, atât de supărat, nu putea înţelege: „De ce mi s-a întâmplat tocmai mie să fiu pus într-o situaţie atât de dificilă?” Fusese minţit şi era, la o adică, absolut uluit. N-avea nicio idee cum să iasă din această încurcătură. Investise acolo toţi banii pe care-i avea, totul, iar dacă nu plătea, ajungea la închisoare. I-am scris doar atât: „Ai încredere în tine.” Atât. „Ai încredere!” Şi s-a întâmplat un miracol: cineva a oferit o sumă mult mai mare pentru tot. Şi acela a spus: „Desigur, voi plăti cât ai promis. Îţi dau banii înapoi şi voi plăti şi diferenţa”. E ceva incredibil! Atâţia au mers acolo, atâţia au vrut să rezolve problema, au făcut una sau alta, au vorbit cu proprietarul, i-au spus că nu putea plăti. Nimic n-a mers, nimic doar încrederea lui. Şi, imaginaţi-vă, acum va deveni bogat! Trebuia să meargă la închisoare, iar acum se va îmbogăţi. Se întâmplă multe astfel de miracole. Acesta a fost doar despre aspectul financiar, dar ştiu că aveţi cunoştinţă de foarte multe miracole care se întâmplă.

  Dacă după Realizare nu aveţi încredere, asta arată că sunteţi o personalitate foarte slabă. Măcar după Realizare ar trebui să căpătaţi încredere. Este într-adevăr surprinzător că, deşi îşi primesc Realizarea şi ce presupune ea, oamenii tot n-au încredere în ei înşişi. Cei care au avut încredere şi înainte au obţinut efectiv foarte mult. Diferenţa dintre noi şi Christos este aceea că încrederea era parte integrantă din fiinţa Lui. Nu că El ar fi trebuit să aibă încredere El era încrederea. Acum trebuie s-o avem noi, trebuie să credem în noi înşine. Sunt atât de multe întâmplări pe care vi le pot relata sau pe care mi le puteţi spune voi, în care încrederea a fost singurul lucru de folos. Dacă aţi fost în România, cred că acolo s-a întâmplat, a fost adusă pe scenă o doamnă. Nu putea merge, a trebuit să fie adusă într-un scaun cu rotile; şi mi-a spus: „Mamă, ştiu că dumneavoastră mă puteţi vindeca. Nimeni nu mă poate vindeca. Ştiu că mă puteţi vindeca.” A spus acest lucru de trei ori. I-am spus: „Deci, crezi că eu te pot vindeca.” „Da.” I-am spus: „Atunci, ridică-te!” S-a ridicat şi a păşit. Apoi a început chiar să alerge şi toată lumea a început să râdă. Mi s-a spus: „Mamă, nu e Sahaja yoghină!” Am răspuns: „Dar priviţi câtă încredere are!” Pentru că atunci când există încredere, toate zeităţile preiau problema; sunt puse la încercare, trebuie s-o facă. Au văzut încredere în acea persoană. Cum v-am spus mereu, în Sahaja Yoga avem încredere în oameni avem încredere. Poate unul dintr-o sută ne înşeală încrederea, nu contează, avem încredere.

  Încrederea pe care o aveţi în persoana respectivă acţionează şi în mintea ei, care conştientizează: „Au atâta încredere în mine!” Dar zeităţile? Dacă aveţi încredere în ele, acţionează, imediat rezolvă totul. De exemplu, Guido mi-a spus: „Mamă, au prognozat ploi torenţiale pentru aceste două zile.” Am spus: „Bine, nu-ţi face griji!” Unde e ploaia? A dispărut. Puteţi controla orice dacă vă controlaţi încrederea. Iar când vorbim de încredere, ştiţi, e o provocare pentru Puterea Atotpătrunzătoare care organizează, care ştie totul, care este atât de inteligentă, de eficientă şi mai presus de toate, vă iubeşte. Şi atunci voi vă exprimaţi încrederea. Învierea în Sahaja Yoga înseamnă încredere puternică. Asta trebuie să dobândiţi: încredere puternică. Atunci nimeni nu se mai simte prost dacă, să zicem, nu-i pot întâlni, dacă le spun: „Bine, vino! Vezi, de data asta s-ar putea să nu fiu acolo.” Înţelegeţi, nimic nu contează, dacă Mama se întâlneşte cu noi sau nu, dacă acest lucru se întâmplă sau nu. Totul e spre binele nostru, în avantajul nostru. Dacă vă rătăciţi, ştiţi că aşa trebuia să se întâmple. Dacă urmăriţi viaţa lui Christos, El a trebuit să fie răstignit. A trebuit să poarte crucea, a trebuit să facă toate aceste lucruri n-are importanţă, oricum. „E destinul Meu, o voi face.” N-a bombănit, nu S-a împotrivit, n-a vrut să împărtăşească nimănui problemele Sale. Însă această încredere în El Însuşi I-a dat puteri extraordinare. Ar fi putut să facă orice. Ar fi putut să-i ucidă cu uşurinţă pe toţi acei oameni care-L prigoneau ce-i rău în asta? Cu o singură privire doar ar fi putut să-i ucidă. Dar nu, El ştia că trebuie să treacă prin toate astea şi a trecut. În final, El este Cel victorios, El este Cel care a câştigat totul.

  În acelaşi fel trebuie să-şi privească şi sahaja yoghinul viaţa. Este o viaţă foarte preţioasă, de mare valoare în această lume. În prezent câţi sahaja yoghini sunt în lume? Câţi vor deveni sahaja yoghini în decursul evoluţiei, nu pot spune. Văzând cum stau lucrurile în lume, începeţi să simţiţi că cea mai mare parte din ea va fi distrusă ori răpusă, majoritatea oamenilor vor pieri. Nu pentru că noi nu le stăm la dispoziţie, ci pentru că nu le este predestinat să vină la Sahaja Yoga. Nu le este menit să vină la Sahaja Yoga. Prin urmare, voi sunteţi foarte norocoşi că v-aţi primit Realizarea, învierea. Dar acum aveţi încredere în această înviere a voastră, în învierea voastră, ce reprezintă acum fiinţa voastră. Şi prin asta veţi şti cât de valoroşi sunteţi pentru lumea întreagă şi că ceea ce aveţi de făcut este să vă preocupaţi nu de câştiguri materiale, fizice sau emoţionale, ci de binecuvântările spirituale. Ce-am făcut noi pentru spiritualitate, a noastră şi a celorlalţi? Acesta e singurul lucru la care trebuie să vă gândiţi, şi veţi fi uimiţi cum totul se organizează, totul funcţionează, fiecare lucru dă roade la timpul potrivit. Acum sunt sigură că cel puţin 80% din voi cred în ceea ce spun eu poate 90% să zicem. Dar mai rămân vreo 10% care încă mai gândesc: „Bun, Mama spune asta, dar atunci de ce s-a întâmplat asta, de ce s-a întâmplat aşa?” 

 De exemplu, ieri a venit un ziarist, o persoană foarte cunoscută, care a spus: „Eu nu cred în Dumnezeu.” L-am întrebat: „De ce?” „Dacă există, cum se face că este atâta suferinţă în această lume? Cum se face că există copii orbi? Cum se poate întâmpla aşa şi pe dincolo?” Apoi a început să-mi dea exemple. „Bine am replicat ai terminat?” „Da.” Am spus: „Să zicem că vă aflaţi în sediul congresului sau al guvernului Andreotti sau cum s-o fi numind. Prin urmare, situaţia este explicabilă; încă n-aţi intrat în Împărăţia lui Dumnezeu. Dacă ajungeţi la acea stare, dacă atingeţi acel nivel şi vă stabilizaţi acolo, spuneţi-mi, mai aveţi vreo problemă?” „Niciuna!” Am întrebat: „De ce vedeţi latura negativă? Dacă presupuneţi că există o cale de ieşire, că există o soluţie şi că va veni o vreme când în această rasă a sahaja yoghinilor nu vor mai fi boli, necazuri, probleme, nimic de ce să nu vedem asta? De ce vreţi să vedeţi un singur băiat care e orb? De ce să nu vedem că orbii se vindecă?” Şi sahaja yoghinii pot avea acest gen de atitudine negativă. Am văzut asta. Dacă cineva e bolnav, ei spun: „Mamă, cutare e bolnav. Trebuie să-l aduc la dumneavoastră. Trebuie să-i vedeţi.” Nu-i deloc nevoie! Puteţi voi vindeca, încrederea voastră poate vindeca.

  Ştiţi povestea aceluia al cărui unchi era bolnav, nefiind sahaja yoghin. S-a dus să-şi viziteze unchiul, iar mătuşa i-a spus: „Tu te poţi ruga Mamei. De ce nu-i ceri să-mi vindece soţul?” Era bolnav de cancer, era pe patul de moarte. El a spus: „Bine!” S-a aplecat şi s-a rugat: „Mamă, vă rog, vindecaţi-mi unchiul.” După trei zile, omul a ieşit din spital, iar acum colindă prin toată lumea. Deşi el nu era sahaja yoghin, totuşi a funcţionat; pentru că cel care s-a rugat era sahaja yoghin, zeităţile au trebuit să rezolve situaţia. Cu toate că celălalt nu era sahaja yoghin, nu contează. Zeităţile au fost de partea lui. Trebuie să credem în noi înşine din tot sufletul căci, dacă aceste puteri se află în noi, de ce să nu le folosim? De ce să nu dobândim încrederea deplină că acum suntem sahaja yoghini, că ne aflăm în împărăţia lui Dumnezeu şi că această Putere are grijă de noi? Atunci nu mai alegem, nu mai ezităm. N-o să ne mai batem capul dacă trebuie să mergem, să zicem, în Singapore sau în Africa sau oriunde şi ce dacă? Rămânem în Împărăţia lui Dumnezeu oriunde mergem şi ne e foarte bine. Şi n-avem nicio grijă de niciun fel. Suntem sclavii atâtor lucruri, ai ceasurilor noastre, suntem sclavii condiţionărilor, ai lucrurilor de acest gen. Totul dispare. Nu contează. Ce importanţă are? Nimic n-are importanţă. Atât timp cât sunteţi cu Sinele vostru, totul e bine. De exemplu, oamenii mă întreabă: „Mamă, dumneavoastră călătoriţi atât de mult. Cum reuşiţi?” Le răspund: „Nu călătoresc niciodată. Aşa cum stau aici pe scaun, stau şi acolo pe-un scaun, asta-i tot. Se schimbă doar locul. Nu mă gândesc niciodată la călătorie. Stau liniştită pe scaun, confortabil, mă simt bine, aşa că nu sunt obosită.”

 Deci atunci când aveţi încredere deplină în voi înşivă, nu vă faceţi probleme. Mulţi caută să afle dinainte: „Merg acolo oare există sau nu baie, am unde să dorm sau nu?” Nimic. Voi căutaţi confortul Spiritului vostru. Dacă aveţi condiţii foarte bine; dacă nu puteţi dormi oriunde. Nimic nu vă poate ţine legaţi, nimic nu vă poate trage în jos, niciun obicei prost nu se mai poate întoarce la voi, căci încrederea vă purifică în totalitate, vă iluminează, vă hrăneşte. Încrederea nu este ceva ce poate fi inoculat în minţile voastre sau în inimile voastre, nu se poate. E o stare pe care trebuie s-o obţineţi şi pe care o puteţi obţine prin Sahaja Yoga. În acest fel învierea noastră ar fi deplină, s-ar stabiliza, ar fi eficientă şi ar fi un model pentru lumea întreagă.

  Dumnezeu să vă binecuvânteze pe toţi! Sunt doar copiii, sunt atât de mulţi copii aici. Astăzi este ziua lui Christos, astfel că, oricum, copiii vor veni să-mi spele picioarele. Încape aici sau trebuie să-i schimbi locul?  
