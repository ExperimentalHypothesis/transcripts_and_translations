25 dicembre 2001
Puja Di Natale
Christmas Puja
Ganapatipule (India)
È bello vedere così tanti sahaja yogi venuti qui per il puja di Natale. Il Cristianesimo si è diffuso in tutto il mondo e ci sono tanti cosiddetti cristiani che sostengono di seguire Cristo, non so (proprio) da quale punto di vista.
Cristo era l’incarnazione del Paramchaitanya, era l’Omkara. Era Shri Ganesha. E le persone che lo seguono devono essere molto diverse.
Ma accade sempre, in ogni religione, che si vada senza riflettere nella direzione opposta, diametralmente opposta.
L’essenza della vita di Cristo fu il distacco e il sacrificio. Per una persona distaccata non esiste il sacrificio, essa vede la sua vita come una rappresentazione teatrale. Questa personalità così straordinaria venne sulla terra e creò questa cosiddetta religione cristiana che ha fatto guerre, affermato ipocrisie di ogni tipo, ed ora la gente se ne sta accorgendo.
Egli sosteneva la verità, mentre i cristiani non sanno cosa sia la verità. La verità è che siete lo Spirito e dovete diventare lo Spirito. Fu Lui che parlò della seconda nascita, della realizzazione. Ma ci si è dimenticati di ciò che Egli ha detto, di ciò che si deve raggiungere.
È proprio strano come tutte queste grandi personalità siano venute sulla terra per creare una religione corretta per la nostra ascesa, e non so come la gente sia diventata tanto stupida con gli insegnamenti di sedicenti maestri.
È tutta una questione di denaro. A parte ciò, non si basano sulla verità. Ritengo che questa sia la seconda crocifissione di questa religione.
Non esiste nessuna religione che segua realmente i loro principi (delle incarnazioni) così come sono stati prescritti. Non so come riescano a stravolgere la verità in questo modo, unicamente per fare denaro o creare scompiglio. Un tale ritualismo continua nel nome di Cristo!
Sebbene abbiano vacillato tante volte e abbiano avuto esperienza di una tale cattiva influenza sul mondo, non si sa perché, come reazione, queste cose alterate saltino fuori e le persone le accettino, le accettino (passivamente).
Prendete qualsiasi religione. In questi giorni l’Islam parla, non so di cosa.
Ci sono due temi importanti nella vita di Maometto.
Il primo è chiamato Miraj e non è altro che il risveglio della Kundalini, è assolutamente chiaro.
Il secondo di cui parlò è jihad. Jihad significa uccidere le vostre tendenze negative, uccidere la vostra natura cattiva, uccidere tutti gli shad-ripu dentro di voi.
Questo non significa diventare musulmani e uccidersi. È la più grossa stupidaggine che si possa fare. Siete diventati musulmani per uccidervi e commettere suicidio? Invocandolo come un rituale, dicono che in questo modo si entrerà in jannat, in paradiso. Come è possibile? I musulmani non sono per niente religiosi. E poi, uccidendo questi peccatori, come potrete entrare nel paradiso, in cui avrete la gioia di jannat?
Non vi è alcuna logica! Ma tutti questi mullah innanzitutto hanno smesso di istruirsi.
Hanno smesso di istruirsi. Non si istruiscono assolutamente.
Non hanno idea di quale sia il loro ruolo, la loro posizione in questo mondo. Alcuni, pochi, sono istruiti, ma anch’essi si sono persi dietro all’idea di esercitare potere su questa gente. È davvero vergognoso fare una cosa del genere nel nome di Dio e della spiritualità.
Il nostro dovere è parlare loro della verità.
Il nostro dovere è condurli sulla retta via della spiritualità. perché si sono persi tutti. I cristiani si sono persi, i musulmani si sono persi, gli indù si sono persi; si sono persi tutti. Non hanno idea di ciò che la loro religione professasse e di ciò che dovrebbero fare.
Cristo alla fine fu crocifisso; quindi potete vedere come, quando in presenza della verità, la falsità abbia cercato di eliminarla; non potevano sopportarla.
Abbiamo l’esempio di Socrate. Che bisogno c’era di ucciderlo? Eppure lo hanno ucciso.
Così sappiamo che, finora, tutte le personalità fondamentali per la verità in passato sono state uccise perché questi individui non vogliono la verità. Seguono qualche religione, una religione creata da loro, per poter avere potere sugli altri.

Miraj è il risveglio della Kundalini e loro dicono che Miraj non avverrà mai. Molto bene.
Voi avete avuto in tanti la realizzazione, avete ottenuto le vibrazioni e la brezza fresca. È scritto nel Corano che dovreste sentire la brezza fresca. Ma chi può dirlo ai musulmani? Se dite qualcosa arriveranno a tagliarvi la gola, è tutto! Andrete alla jihad! (Shri Mataji ride). È talmente stupido ciò che stanno facendo.
Al giorno d’oggi, come vediamo, la gente ha trasgredito tutte le maryada, tutti i precetti della religione.
Sono andata in America e sono rimasta sorpresa di come abbiano dimenticato la moralità. Non hanno alcun senso della moralità e la stanno proprio vendendo sul mercato, guadagnandoci denaro.
Al contrario, i musulmani, specialmente un gruppo chiamato Wahhabi, dicono che le donne sono quelle che rovinano la moralità e così le nascondono, esse devono coprirsi.
In Afghanistan, picchiavano ogni donna che indossasse sandali bianchi, le uccidevano!
E tanti in India, specialmente nel Nord, hanno adottato la cultura islamica e maltrattano realmente le donne. Io mi sono sposata nel Nord e so quanto siano stati crudeli con le donne.
Il Nord dell’India è già contaminato da questa (cultura) e il Sud è contaminato dagli indù fanatici.

Nel Sud si eseguono rituali di ogni tipo, della peggior specie, esercitati soltanto sulle donne. Rasano la testa ad una donna, la fanno girare intorno a un tempio, le versano acqua addosso e lei cade, non cammina, e loro seguitano a versarle addosso l’acqua. L’ho visto io stessa.
Abbiamo (anche) sati, l’uccisione delle donne dopo la morte del marito. È qualcosa che nessuno riesce a capire. Perché addossare tutto il dharma alle donne, perché non agli uomini?
Ma una cosa positiva è che la religione indù è ormai diventata talmente obsoleta che è possibile correggere tutte queste cose.
Tante cose sono state corrette nell’arco della mia vita; sono rimasta sorpresa di come siano riusciti a farlo. Ma i musulmani, gli islamici, non potete correggerli. Fanno cose davvero orribili alle loro donne ed è impossibile aiutarle, qualsiasi metodo tentiate.
Io, ad esempio, ho creato un luogo per le donne emarginate, sole al mondo, che sono come orfane, che hanno dei figli.
Mi ha sorpreso che siano soprattutto musulmane. E hanno dagli otto ai dieci figli ciascuna. Così adesso dobbiamo creare anche un orfanotrofio. Questo è il risultato della loro religione. Potete vederlo intorno a voi. Anche gli indù hanno uno strano sistema di vedovanza. Se una donna rimane vedova, è terribile e alcune, proprio tante di queste poverette vivono a Vrindavan.

Mi è stato detto che prendono una rupia al giorno! E che cosa fanno? Cantano bhajan.
Come si può vivere con una rupia in questo Paese? Sono bravi a creare tanti mendicanti tra uomini e donne.
Se questa è religione, meglio non averla. Ne abbiamo avuto abbastanza.
Tutti questi ritualismi del Bramanesimo!
Questi bramini sono decisamente dei buoni a nulla. Chi cerca di insegnare la religione deve essere di livello elevato.
In Sahaja Yoga rinunciate a tutto, perché tutto questo non è altro che fango! E nel fango sarete finiti. Dovete parlare di questo alla gente. Che cosa hanno intenzione di fare?
Si è fatto un uso errato della religione, per cose dannose di ogni tipo. In Inghilterra, ad esempio, se qualcuno muore, si deve bere champagne. Quando vanno al funerale devono bere champagne. Ero sorpresa: “Com’è che devono bere champagne in questa occasione?”. E di fatto, per via della religione, anche tutti i loro preti bevono, è fuori discussione.
Un prete venne in Sahaja Yoga, io ne ero molto contenta. Ma disse: “Verrò in Sahaj, però non smetterò di bere”. Gli chiesi perché. “Perché è scritto nella Bibbia che si deve bere”.
“Ah, sì? Non lo sapevo, Com’è possibile? Come avrebbe potuto, Cristo, dire che si deve bere? Egli era non solo un Essere realizzato, ma era la realizzazione stessa!”. E quello: “Lo ha detto Lui. Qualsiasi cosa Lei possa obiettare, lo ha detto Lui”. “Dove?”. E lui: “Andò a un matrimonio”. “D’accordo”. “E in quel matrimonio fece il vino per i presenti”. “Ma non è vero! Egli andò lì e, in così breve tempo, si limitò a mettere la mano nell’acqua che assunse il sapore di succo d’uva. E per succo d’uva, in lingua ebraica, si usa la stessa parola di vino”. E ho aggiunto: “Io posso farlo”. Questo non significa che mi piaccia che la gente beva. Insomma, chi può affermare una simile assurdità! La consapevolezza è importante, chetana è importante. E, se rovinate la vostra consapevolezza, come potete essere sahaja yogi?
Era impossibile dire loro che non si può bere.
Ma bere è diventato molto comune anche in India. È contro il Cristianesimo, è contro l’Induismo, contro l’Islam. E sebbene nel Corano sia scritto: “Non bere”, bevono, bevono tutti. E invece di seguire la religione, sono diventati i più grandi peccatori!
È questo che Cristo voleva che facessero? Voi dovete essere puri. Dovete avere Nirmala Tattwam. È questa la realtà.
Vi ho raccontato anche di quando Shalivahana incontrò Cristo in Kashmir e si informò sul suo nome e sul suo Paese. Egli rispose: “Vengo da un Paese in cui la gente ha malecch”.
Malecch indica chi desidera mala, cose impure. Allora gli chiese: “Perché non vai ad insegnare loro il Nirmala Tattwam?”. Shalivahana lo disse (a Gesù). Questo è il Nirmala Tattwam che avete voi, che vi purifica, che vi pulisce, che vi dà gioia, felicità e la verità.
È questo che dovreste chiedere. Diversamente è tutta oscurità, non vedete la luce. Che siate cristiani, indù, musulmani, chiunque siate, non potete vedere la luce della verità, e dovete ricevere la luce della verità.
Ma, dopo questo, cosa dovete fare? Dovete darla agli altri, dovete trasformare gli altri.
Avete lavorato molto duramente per questo e, talvolta, mi sorprende come gente che sta compiendo un lavoro così bello sia tanto umile e buona.
Come ci siano riusciti, non riesco a capirlo. Certo, ce ne sono alcuni che puntano al denaro, al potere, ma queste cose non danno gioia.
Ciò che dà gioia è la vostra luce interiore della verità. E voi l’avete, l’avete tutti, come sapete. Ne avete fatto tutti l’esperienza. Ma vorrei dire che quest’esperienza deve essere data agli altri; non è soltanto per voi! Deve essere data a quanta più gente possibile. Ma quanti lo fanno? Quanti lo fanno?
Abbiamo anche la comunità Sikh. Sono venuti in Sahaja ma hanno detto: “Non possiamo adorare la Dea”. Ho chiesto: “Perché?”. Ne ero sorpresa perché Shri Guru Nanak ha parlato della Dea, della Devi. La prima parola del suo libro è Adya. Adya è l’Adi Shakti.
E allora, se i Sikh parlano stupidamente così, perché hanno una Chandigarh? Anche questo è così stupido che davvero non ci sono paragoni.
Ora dovete comprendere se nella vostra vita avete abbandonato o no tutte queste assurdità, oppure ci siete ancora attaccati. Questo è molto importante. Finché rimarrete attaccati alle stesse cose, ci sarà un problema. Sahaja Yoga fa tantissimo. Ero stupita, in America c’erano trecento sahaja yogi e niente è accaduto loro! Alcuni erano nella torre, alcuni si trovavano in strada, erano tutti lì e niente è accaduto loro! Alcuni di loro hanno detto: “Qualcuno dentro di noi ci ha detto... (applausi) ci ha detto interiormente di fuggire e noi ci siamo messi a correre nella direzione opposta”. Alcuni erano in ritardo. Non so come... Tutti e trecento, salvati.
Ma questa gente diabolica che pensa di distruggere il mondo intero si sta manifestando.
Questo è il motivo per cui sono andata in America. Avevo detto che questa guerra sarebbe terminata prima del Diwali, e così è stato. “Prima del Diwali questa guerra sarà finita”, ed è finita. Che sciocchezza pensare di poter distruggere la creazione di Dio in questo modo! Chi sono loro? Chi gli ha dato il diritto di distruggere il mondo? Ma questa è l’insensatezza umana.
Cristo venne sulla terra, lavorò per molto tempo e doveva essere crocifisso, quindi è stato crocifisso. Ma la crocifissione non è la nostra gloria. La nostra gloria è la sua resurrezione. Egli risorse, è indubbio. Chi siete voi per dire che non è possibile e via dicendo? Cosa ne sapete di spiritualità? Cosa sapete di ciò che può accadere ad una persona spirituale, dotata di spiritualità, di ciò che può accadere in lei?
Qualsiasi cosa sappiamo degli esseri umani, cerchiamo di trarre delle conclusioni che sono tutte sbagliate.
Osservate nella vostra vita. Ci sono tantissimi miracoli nella vita dei sahaja yogi, e ho detto a qualcuno che sarebbe il caso di farne un elenco. Lui mi ha detto: “In un mese mi sono piovute addosso tutte queste lettere”. In un mese! Allora gli ho detto: “Lascia perdere, non scrivere”. Non si tratta di una persona o due; la gente scrive da tutto il mondo. Ma gli intellettuali sono molto difficili. È impossibile farglielo entrare in testa. Quindi, per qualsiasi cosa sia possibile, dobbiamo fare il massimo.
Mettiamo la nostra attenzione su chi lo vuole. In India sono andati nelle prigioni, nelle scuole e ovunque. E qualcuno l’altro giorno mi ha detto che anche in una chiesa cattolica hanno cominciato a dedicarsi a Sahaja Yoga. Non so cosa non vada nelle loro teste e come ci siano riusciti, ma è così che Sahaja Yoga si sta diffondendo.
Ma deve diffondersi molto di più. Dovete tutti, individualmente, andare in giro e darvi da fare. E parlarne. Ma i sahaja yogi sono un po’ timidi. Una volta stavo viaggiando in aereo e c’era una signora che emanava un gran calore.
Così le chiesi che guru seguisse e lei me ne disse il nome. Mi stupii che non sapesse nulla di spiritualità. E questa gente ha case immense e grandi templi, ogni cosa, e lei mi decantava il suo guru. Io pensavo: “È proprio sfacciata. Non ha ottenuto niente, è bollente eppure ne parla!”.
I sahaja yogi invece non lo fanno. Ero sorpresa che i sahaja yogi non ne parlassero.

Ma l’altro giorno ero entrata in un negozio, con me c’era un sahaja yogi e, con mia sorpresa, ha iniziato a parlare di me alla gente, si è messo a dare la realizzazione e ne erano molto felici.
Ovunque andiate; avete dei vicini di casa; andate nei negozi; dovreste recarvi ovunque e parlarne.
Loro per esempio cantano le carole: anche noi dovremmo fare i bhajan e altre cose per parlarne agli altri, dobbiamo parlarne. Perché siamo così timidi? La timidezza non sarà di aiuto a Sahaja Yoga.
Quindi, per favore, cercate di dare la realizzazione agli altri. Avete i poteri, abbiate fiducia in voi stessi. Credo che manchino di fiducia, o qualunque cosa sia. Sono davvero pochi quelli che vanno fuori a farlo. Ho visto che in Italia, e anche in Austria e in Australia, Sahaja Yoga si è diffuso molto grazie alla loro convinzione: “Dobbiamo dare agli altri ciò che abbiamo, dobbiamo condividerlo”.
Dalla vita di Cristo occorre comprendere il suo sacrificio. È un enorme sacrificio essere crocifissi in quel modo, insieme ai ladri. Ma Lui lo fece! Ugualmente, quando voi tutti volete compiere il lavoro di Sahaja Yoga, non dovreste pensare: “Che ne sarà di mio nonno, che ne sarà di mia nonna?”.
Insomma, ogni lettera che ricevo è su questo argomento. È davvero strano. Si preoccupano soltanto di qualche parente, (ma) non ci si preoccupa dei “parenti” che avete in tutto il mondo. Si preoccupano della moglie e dei figli; ricevo soltanto lettere di questo tenore! Nessuno mi scrive di aver dato la realizzazione a molte persone. Non mi scrivono mai di come siano stati capaci di realizzare la diffusione di Sahaja Yoga. Nessuno (me) lo scrive. È davvero sorprendente. Dovete dirmelo.
Spero che vi rendiate tutti conto dell’importanza di diffondere Sahaja Yoga. Se non lo fate, siete del tutto inutili. Per me la cosa più grande, così come qui avete tante luci accese, è avere un numero molto maggiore di sahaja yogi in tutto il mondo. Se volete trasformare questo mondo ed evitare ogni prova e tribolazione della vita inutile che stanno conducendo, dovete salvarli. Dovete recuperarli. Questo è il vostro compito, questo è ciò che dovete “pagare” per Sahaja Yoga. Non per voi stessi, non per voi stessi.
Non preoccupatevi di voi stessi. Se leggeste le lettere che ricevo, ne sareste disgustati.
Un altro tipo di lettere che ricevo è di quelli che vogliono sposarsi. Va bene. Ci sono molte ragazze che protestano: “Stiamo facendo domanda da quattro anni e non siamo riuscite a sposarci”. Innanzitutto dovete rendervi conto che il numero delle donne è sproporzionato. Sono molto brave, (ma) diciamo che, se ci sono quaranta ragazzi, ci saranno almeno centoventi o anche centocinquanta ragazze. Allora con chi dovremmo sposare queste ragazze? Pensateci. Ma mi scrivono lettere di protesta: “Abbiamo fatto domanda per quattro volte”. Non possiamo, non possiamo farci nulla. Andate fuori e sposate chi vi pare. Oppure aspettate, state a vedere e dedicate la vostra vita a Sahaja Yoga. È molto difficile quando continuano a lamentarsi: “Dovrei essere sposata e ancora non mi sono sposata”.
Il matrimonio non è mai stato una nostra idea. Ma poi abbiamo dovuto permettere i matrimoni.
Ed ora è diventato per tutti il problema principale. O non sono sposati o, se sono sposati, non sono felici; oppure, se sono divorziati, devono risposarsi...
Complicazioni di ogni genere alle quali non sono preparata. Sahaja Yoga non è per questo!
Se il vostro matrimonio non è riuscito, non è compito mio. E se si continua così dovremo sospendere i matrimoni. Non voglio che mi scriviate tutte queste cose. Dimostra quanto siete mediocri in Sahaja Yoga. Perché non mi scrivete a quante persone avete dato la realizzazione? Questo mi renderebbe felice. Invece di lamentarvi di vostra moglie e di... questo non mi riguarda. Poiché è capitato, vi abbiamo sposati. Se non potete continuare, è un problema vostro. È questo l’ostacolo di Sahaja Yoga. In ogni movimento religioso ci sono state tante cose sbagliate. Ma in Sahaja Yoga ritengo che un grandissimo ostacolo siano i matrimoni.
Inoltre, i ragazzi non vengono perché in India è molto facile sposarsi per i ragazzi, si può anche ricavare del denaro e altro. Ma le ragazze sono cinque volte più dei ragazzi. I ragazzi non vogliono sposarsi, faranno i loro matrimoni, sebbene siano sahaja yogi. Non riesco a capire perché, in Sahaja Yoga, anche dopo avere ottenuto la realizzazione, il matrimonio sia una faccenda tanto importante.
La cosa più importante è: a quante persone date la realizzazione. Questa è la vostra vita.
Se c’è un loto, sboccerà. Ma deve dare fragranza! Anche il loto ha una responsabilità.
E voi allora? Non sto dicendo di farvi crocifiggere come Cristo, no. Ho detto di gioire della vostra vita. Voi avete pace e stabilità, equilibrio. Ma, al tempo stesso, dovete diffondere Sahaja Yoga. È questo il vostro compito ora. Il vostro lavoro non è importante; la sola cosa importante è a quante persone date la realizzazione.
È molto, molto difficile perché hanno stravolto (gli insegnamenti di) tutte le grandi incarnazioni, tutti i grandi Sufi e santi. Ma almeno voi non fatelo. Quindi, per favore, cercate di pensare a chi potete dare la realizzazione, a chi potete parlare di Sahaja Yoga. Dovete diffonderlo. E la prossima volta spero di sentire da voi a quante persone avete dato la realizzazione.
È questa la principale giustificazione alla crocifissione di Cristo, alla sua nascita, alla sua venuta sulla terra: l’Agnya. E se si dà la realizzazione oltrepassano l’Agnya. Vanno oltre ed entrano nel Sahasrara.

In Sahaja Yoga comprendete ogni cosa. È molto semplice da capire. Sahaja Yoga è la cosa più facile da capire, ma dopo la realizzazione.
Quindi dovete andare in giro e scoprire a quante persone potete dare la realizzazione.
È tutto a posto, tutta la vostra adorazione va bene, i vostri puja vanno bene, ma ciò che è più importante è a quante persone avete dato la realizzazione. Mi piacerebbe sapere quante persone l’hanno data.
Specialmente le signore. Le signore sono piuttosto fiacche nel dare la realizzazione. Esse possono fare molto, lo so, possono. Dopotutto, anch’io sono una donna. Ma, per qualche motivo, trovo che le signore, in Sahaja Yoga, non sono di livello elevato.
Esse possono fare molto, molto, ma per qualche motivo non comprendono l’importanza della loro vita. Siete molto importanti.
Quante sono le persone che hanno avuto la realizzazione?
Ci sono stati tantissimi Sufi che hanno avuto la realizzazione, scrivono poesie e finisce lì. Ci sono stati tantissimi santi che hanno fatto tanto, hanno scritto molte cose. In India ci sono stati tanti santi; hanno scritto tutte queste cose, la gente le ha lette ma non accade nulla. Voi avete l’arte di dare la realizzazione. Conoscete la Kundalini, sapete tutto al riguardo. Andate avanti e parlatene alla gente.
Io ero sola quando ho iniziato Sahaja Yoga e sono una donna. Che mi dite di voi? Ora c’è una sfida per tutte voi! Quante persone avete reso sahaja yogi? Persino nella vostra famiglia non sono sahaja yogi. Vostra figlia non lo è, vostro figlio non lo è. Allora a che serve cantare la gloria di Cristo? Se cantate la sua gloria, dovete far sì che la gente oltrepassi l’Agnya.
Egli è posto in un punto così elevato dentro di noi, ma non Lo avete mai rispettato. Se voi avete oltrepassato una personalità così elevata, perché non dovrebbero farlo altri?
Vediamo, a partire dal puja di oggi, quanta determinazione avete. Dovreste rendervi conto che una Dea non viene in seguito alle vostre richieste personali, Lei viene di propria iniziativa. Lei ha i Suoi tempi. Ma se, in maggioranza, siete diventati davvero santi e fate diventare santi gli altri, allora io sono qui per voi.
Del resto io sono disponibile per voi; potete avere le mie vibrazioni, potete avere i miei puja, tutte queste cose vi sono permesse, non v’è dubbio. Ma ne siete capaci, ne avete diritto, soltanto se fate Sahaja Yoga; se diffondete Sahaja Yoga; se lo date agli altri.
Soltanto allora sarete considerati davvero in grado di ricevere le vibrazioni della Dea.
Se in alcuni Paesi è tanto potente, perché non dovrebbe essere possibile anche nel vostro Paese, con i vostri vicini, i vostri amici, i vostri parenti?

Quindi stanotte dovete decidere che vi dedicherete a darlo agli altri - dà molta gioia – e a parlare di Sahaja Yoga.

Che Dio vi benedica.

1- Puja di Natale celebrato tre mesi dopo l’attentato alle Torri Gemelle e al Pentagono, negli USA.
2- Ascesa spirituale, secondo la tradizione islamica.
3- I nostri sei nemici interiori (lussuria, collera, avidità, attaccamenti, invidia, vanità).
4- Paradiso (termine hindi).
5- Teologi islamici.
6-  Qui intesa come guerra religiosa. Il Puja fu celebrato 3 mesi dopo l’attentato alle Torri Gemelle di New York, ndt.
7- Città sacra dell’Uttar Pradesh, in India. Si narra che Shri Krishna vi abbia trascorso la Sua infanzia.
8- Chandi è uno dei nomi dell’Adi Shakti, e garh significa casa. Questo spiega il commento di Shri Mataji sul fatto che i Sikh da un lato negano l’esistenza della Devi, ma dall’altro la loro città più importante è chiamata Casa della Devi. Si trova in un minuscolo stato confinante con il Punjab.
9- Canti di Natale.