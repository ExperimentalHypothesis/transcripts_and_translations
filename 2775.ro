17 martie 2002
Mahashivaratri Puja
Pune (India)
Shivaratri Puja, Pune (India), 17 March 2002.

În seara asta ne-am adunat aici pentru a face Shri Shiva Puja. Numai cei care au o inimă curată pot face Shiva Puja. Cei a căror inimă nu este curată nu pot face Shiva Puja. Este un principiu simplu al lui Shri Shivaratri. Așa cum ați văzut ieri, există șerpi, șerpi oribili, în spatele lui Shiva Linga, care îl protejează. Semnificația este că cei cu inima curată, care sunt plini de iubire pentru ceilalți, sunt întotdeauna protejați de puterea lui Shri Shiva, care este metaforic reprezentată de șerpi. Este un lucru simbolic, foarte simbolic. Dar trebuie să spun că animalele înțeleg forța divină mult mai bine decât ființele umane. Asta pentru că au o inimă curată. Oricare ar fi stilul lor de viață dat de natură, ele continuă cu el, însă în inima lor nu există răutate, gelozie sau alte sentimente meschine. Ele fac ceva doar pentru că trebuie să facă.

Însă calitatea ființelor umane este una singură, și anume cât de mult iubesc și iartă. Capacitatea de a iubi a ființelor umane este de așa natură, încât cu ajutorul ei pot învinge toate forțele negative din interior, pot vedea cu ușurință că nu este bine să aibă aceste defecte, sau poate înțeleg că este lipsit de noblețe să manifeste un asemenea comportament inuman. Nu este în natura lor să se comporte așa, nici nu li se cere să o facă, și totuși dintr-odată cad pradă urii, invidiei și lăcomiei.

Priviți la modul în care trăiește Shri Shiva. El sălășluiește în Himalaya. Priviți ce veșminte poartă, ce mănâncă. El nu are nevoie de nimic pentru că El este complet, este perfect. Așa o personalitate are Shri Shiva. Și dacă îl venerați, ar trebui să descoperiți în inimile voastre ce fel de sentimente aveți, câtă răutate nutriți. În ziua de azi în India lăcomia a devenit un lucru general. Oamenii sunt atât de meschini, de un nivel inferior. Este imposibil de înțeles cum de își închipuie că banii sunt totul. Acest lucru nu este în cultura indiană, în niciun caz. Dar au preluat cumva această cultură a banilor de la alte țări probabil, iar acum ea se răspândește foarte mult și în India - ideea că banii sunt cel mai important lucru. Gândiți-vă la Shri Shiva. El nu s-a gândit niciodată la bani. Nu și-a dorit niciodată bani. Nu și-a dorit niciodată să iasă în evidență. Este așa o diferență între Shri Shiva și Shakti, în întreaga lor atitudine. Shri Shiva este o personalitate complet liberă, nu este preocupat. Dacă oamenii fac lucruri greșite, îi va distruge și gata. Nu dorește să vindece, nu dorește să îndrepte, nimic de acest gen. Dar pentru Shakti este important, pentru că acest univers este propriul Ei copil. Totul este creația Ei, și deci este normal să fie îngrijorată și să nu-i placă oamenii care fac lucruri meschine și absurde.

În primul rând oamenii au început să alerge după putere. Au cotropit țări și țări pentru a prelua puterea. Unde a dispărut acea putere? Nu mai există. Dar ce s-a întâmplat de fapt, este că i-au făcut și pe alții să le adopte stilul de viață. Iar acum se pare că este un lucru comun să vezi oameni manifestând lăcomie fără nicio rușine. Pentru ei singura soluție este Shiva. Toți acești oameni vor fi distruși. În primul rând vor fi expuși, iar apoi vor fi distruși până la ultima părticică. Un alt aspect este că Shri Shiva respectă o persoană care are un caracter bun, o persoană cu un caracter bun. Și dacă cineva are un caracter rău sau face lucruri greșite, Shri Shiva nu-l va cruța. Deci Shakti creează, protejează, se îngrijește de ei, îi ajută să crească. Dar Shri Shiva este acolo doar pentru a distruge. Este foarte importantă, distrugerea este foarte importantă. Shakti nu își arată aceste calități. Ea poate ucide niște rakshasas dar Shri Shiva poate distruge națiuni după națiuni. În primul rând cine va distruge egoul vostru? Tot Shri Shiva. El este în Sahasrara voastră. El este așezat în Sahasrara voastră, deasupra a orice altceva, țineți minte.

Zilele trecute am văzut un domn de la știri, un om foarte stupid, care vorbea foarte dur, și i-am văzut Ekadesha Rudra. „Oh, Doamne”, am spus, „acest om va avea necazuri.” Ekadesha Rudra nu este nimic altceva decât cele 11 puteri ale lui Shri Shiva. Ele iau naștere aici și vă dau tot felul de boli, cea mai rea dintre ele fiind cancerul. Am știut deci că acest individ va trece prin momente grele. M-am gândit că nu este Sahaja Yoghin, deci cum i-aș putea spune? Cum i-ar putea spune cineva? Totul vine de la Ekadesha Rudra. Ei bine, acestea sunt cele 11 puteri ale lui Shri Shiva, care sunt foarte bine descrise. Aceste puteri încep să lucreze asupra oamenilor, chiar și asupra Sahaja Yoghinilor, dacă nu urmează principiile din Sahaja Yoga. Aș putea spune că El privește totul, vede fiecare părticică a vieții voastre, cum vă comportați, ce faceți, ce dharma urmați - El urmărește aceste lucruri. Atât de mulți sfinți v-au avertizat, atât de multe încarnări v-au prevenit, și dacă nu le ascultați sfaturile, nici Shri Shiva nu vă va asculta. El nu ascultă de nimeni. Când se mânie, se mânie. Orice ar fi, este foarte dificil să-L convingi să cruțe o persoană, să o ierte. Însă principala Lui calitate este iertarea. Vă puteți închipui? Principala Lui calitate este iertarea. Dar dacă nu iartă, sunteți terminați. Până la un punct s-ar putea să vă ierte, dar după aceea este o situație foarte dificilă. Și observ că oamenii nu realizează natura lui Shri Shiva.

În sud avem două tipuri de devoți, shivaiții și vaishnavaiții, între care există o mare dispută. Acum conflictul este mult diminuat. Munca lui Shri Vishnu este să vă dea Realizarea, să emancipeze ființele umane, să le ajute să evolueze. Dar dacă eșuați în a fi buni și dharmici, atunci Shri Shiva apare în viețile voastre. Trebuie să înțelegeți că sunteți înconjurați de puterile Lor, din puterile Lor v-ați născut, iar Shakti este cea care vă protejează. Dar asta până la un punct. Ea nu poate trece de voia lui Shri Shiva. Nu poate trece de El. În zilele noastre vedem atâția oameni implicați în politică - este doar pentru a face bani. Cu toții încearcă să facă bani. Asta nu e politică. Ei nu fac nimic bun pentru comunitățile lor, nicăieri. Sunt fie dominați de teamă, fie de nepăsare. Se comportă într-o manieră prin care arată că nu au teamă de Dumnezeu, că nu le este teamă de atenția Lui asupra ființelor umane. Poate că nu știu că sunt în atenția lui Shri Shiva. El urmărește fiecare om în parte, fie că este australian, englez sau indian. Vă urmărește orice religie ați urma. Este un lucru pe care trebuie să-l înțelegeți. Și odată ce înțelegeți asta, veți accepta că trebuie să fiți oameni buni și dharmici, că trebuie să aveți un caracter bun. De ce se spune că trebuie să ai un caracter bun? Încercați să înțelegeți. Este un lucru stupid că în ziua de azi oamenii nu mai cred într-un caracter bun. Fac tot felul de lucruri, consumă alcool, încearcă să facă bani prin orice mijloace. Fac tot felul de lucruri fără nicio frică de mânia lui Dumnezeu. Iar acea mânie vine de la Shri Shiva.

Vă avertizez, deși sunteți copiii Mei - fiți atenți! Cântăriți fiecare pas pe care îl faceți. Desigur, sunt acolo pentru a vă susține, pentru a vă ajuta, proteja, însă nu dincolo de voia lui Shri Shiva. Nu pot trece de voia Lui. Puterea lui Shri Shiva este atât de mare, are așa o autoritate, iar a-L venera, înseamnă să venerezi bunătatea din interiorul tău. Bunătatea ar putea însemna compasiune,  ar putea fi iubire, iertare, orice. Lui îi plac doar oamenii buni și îi protejează doar pe cei buni. Spre exemplu, unii oameni sunt foarte interesați de putere. Unii sunt interesați de bani, alții de putere. Iar cei care caută puterea o fac de asemenea uneori pentru bani, acesta este scopul. Ei nu vor rămâne în Sahaja Yoga. Vor fi înlăturați. Ei fac lucruri greșite iar apoi vin să-Mi ceară iertare: „Mamă vă rugăm iertați-ne pentru ce am făcut”. Încercați să nu faceți lucruri greșite. Eu vă iert desigur, însă Shri Shiva nu vă va ierta, nu o va face. Vă va cere socoteală și apoi veți veni la Mine: „Mamă, trebuie să ne salvezi“. E foarte dificil. Este foarte dificil să vă salvez din mâinile Lui. El este de asemenea o persoană foarte iertătoare. El vă iartă multe lucruri. El iartă și datorită Mie. Dar după un timp, când preia controlul, nu mai poate fi vorba de nicio implorare, de nicio siguranță. Nu vreau să vă sperii, vreau să vă spun adevărul. Este adevărul. Trebuie să încercați să fiți oameni buni. Trebuie să încercați să aveți cu adevărat un caracter bun.

Am auzit că sunt persoane în Sahaja Yoga implicate în spălarea de bani și alte astfel de lucruri. Există de asemenea persoane care au caractere foarte urâte, aleargă după fete, se uită după fete și lucruri de acest gen. Acest lucru a ruinat cu precădere Occidentul, iar indienii învață și ei de la voi. Deci trebuie să ne respectăm pe noi înșine. Dacă nu ne respectăm pe noi înșine și ne comportăm greșit - Eu vă pot ajuta numai în privința energiei voastre Kundalini - dar dacă mergeți prea departe cu lucrurile greșite, Ekadesha Rudra va capta, fără îndoială. Este o mare barieră la nivelul frunții voastre - Ekadesha Rudra - și este foarte eficientă în zilele noastre, foarte activă. Toate bolile incurabile care apar sunt cauzate de Ekadesha Rudra. La fel și cei ce suferă de posesiuni. Zilele trecute am întâlnit pe cineva care avea foarte multe blocaje, iar Ekadesha Rudra acționa. Am descoperit că era influențat de ceva într-un mod fanatic. Nu vreau să numesc acel lucru, dar noi știm că este un lucru incorect. Avem în orice religie persoane care răspândesc idei lipsite de sens. Ei bine, dacă nu aveți discernământ în această privință, nimeni nu vă poate ajuta. Ar trebui să aveți un discernământ complet cu privire la ce este bine și ce este rău. Numai atunci Shri Shiva este cu voi. Dar dacă vă implicați în toate aceste lucruri fără sens, trebuie să vă spun că este autodistructiv. Ceea ce duce la distrugerea Sinelui este puterea lui Shri Shiva. Ceea ce numim Sine aici este puterea lui Shri Shiva. El distruge în foarte multe feluri. Vă puteți pierde reputația, vă puteți pierde sănătatea, vă puteți pierde averea, orice vi se poate întâmpla până când sunteți complet terminați și sunteți la pământ. Am cunoscut oameni care chiar și pe patul de moarte vorbesc despre bani, ce lasă moștenire, cum să obțină banii și așa mai departe. În loc să vorbească despre Dumnezeu sau despre Realizarea Sinelui, vorbesc în felul acesta.

Realizarea Sinelui este un lucru atât de nobil! Dar dacă îl vedeți pe Shri Shiva, El nu posedă nimic, nu dorește nimic. Orice îi oferiți ca samarpana sau orice altceva, El nu acceptă și îi dă lui Shakti, spunându-i: „Poți face ce vrei cu ele”. Ea este cea care rezolvă totul în beneficiul vostru, pentru a vă face fericiți. El nu se preocupă de asta. Voi trebuie să-L mulțumiți pe Shri Shiva. El nu va încerca să vă mulțumească. Voi trebuie să faceți totul pentru a mulțumi personalitatea foarte dificilă a lui Shri Shiva. În Coran nu sunt diferențiate numele lui Allah, al lui Shri Shiva, toate aceste nume; nu sunt diferențiate. Asta pentru că oamenii cu care Mahomed a trebuit să interacționeze erau lipsiți de educație, oameni stupizi. Deci Mahomed nu a dat toate detaliile că Dumnezeu are diferite forme. Așa că ei nu știu decât de Allah. Însă ei nu fac diferența între responsabilitățile și munca acestora. Shakti este cea care iubește, de acord. Dar și Ea se poate mânia foarte mult. Și odată mâniată, nu mai poate fi oprită. Trebuie să vă spun, ca Sahaja Yoghini, că trebuie să vă dezvoltați calitățile pentru a-L mulțumi pe Shiva.

Tânjiți prea mult după lucruri, aveți prea multe dorințe. Ele nu sunt necesare. Desigur îmi doresc să trăiți bine și frumos, și nu într-un mod stupid - să mergeți în junglă, sau să vă comportați ca niște hipioți - nu acesta este scopul. Scopul este ca atașamentul pentru lucruri să fie înlăturat din inimile voastre. O persoană care este un Shiva bhakta (devot al lui Shiva) nu este preocupată de bani, nu are conștiința banilor. Este o persoană foarte generoasă, extrem de generoasă. Este pur și simplu generoasă. Oamenii vor crede că se comportă stupid, dar Eu nu cred asta. Asta nu este deloc descrierea lui. Descrierea unui om care este un Shiva bhakta, arată că este complet dezinteresat de bani și este foarte generos. Orice îi cereți, vă va da. Așa a fost Shri Mahavira. Shri Mahavira a mers să mediteze în grădină, iar Shri Vishnu, în forma lui Shri Krishna, a venit și i-a spus: „Vezi, eu nu am haine. Tu ai pânza asta. De ce nu îmi dai și mie jumătate?” „Bine, îți dau. De fapt o poți lua pe toată”, a răspuns El. „Pentru că în definitiv casa Mea este aici, îmi voi lua alte haine”. Deci gestul Lui nu a fost pentru a arăta că nuditatea este un lucru măreț. Însă ce fac jainiștii? Fac statui mari ale lui Shri Mahavira în completă nuditate. Asta este perversitatea minții umane. Ar trebui să știm de ce a făcut asta. Era atât de detașat, încât s-a gândit că nu putea fi nimic rău în a renunța la haine. Nu a făcut asta pentru a ieși în evidență. Însă oamenii nu înțeleg generozitatea Lui. Iar jainiștii sunt cei mai zgârciți. Deci oamenii nu înțeleg calitățile acestor mari încarnări, pentru că sunt în iluzie.

De exemplu, Shri Shiva este îmbrăcat întotdeauna foarte sumar. Și ce mănâncă? Nimeni nu știe. Care sunt dorințele Lui și ce vrea? Nimeni nu știe. Este același lucru dacă cineva cu adevărat înzestrat muzical sau un nebun vine să cânte în fața Lui. Este în regulă pentru El. Pentru El nu contează. Nu este meticulos cu privire la modul în care sună muzica și ce note sunt atinse, dacă sunt sau nu în regulă. Este mai presus de aceste lucruri. Este mai presus de toate formalitățile pe care le respectă oamenii, mai presus de toate acestea. El este spiritualitatea însăși, este mai presus de aceste lucruri. Fie că este vorba de un muzician sau un artist, orice ar fi, El se va bucura. El este cel care se bucură și se va bucura - se va bucura de tot ce este simplu, de tot ce este dăruit din inimă. Se va bucura de tot ce este exprimat din inimă. El nu are condiționări de genul că ar trebui să fie modern, că ar trebui să fie așa sau altfel. Nu are condiționări. El nu gândește ca ființele umane, care se vor așeza și vor face totul meticulos, cântărind dacă se potrivește cu restul sau nu. Chiar și în artă, sau în orice alt domeniu în care cineva creează ceva din inimă, vor încerca să descurajeze acea persoană. Oamenii au atâtea condiționări, am văzut. Iar un lucru sigur este că Shri Shiva nu are nicio condiționare, nimic de genul ăsta. De aceea este numit mast-maula (complet liber) - pentru că nu are deloc condiționări. Dacă aveți condiționări ale minții atunci nu sunteți un Shiva bhakta.

Este în regulă, trebuie să vă îmbrăcați frumos, dar nu ar trebui să devină o condiționare, că dacă nu o faceți nu veți fi acceptați, sau nu sunteți la modă, una sau alta... Este foarte dificil pentru oameni să nu accepte astfel de idei. Apar tot felul de mode în zilele noastre, tot felul. Îi întreb: „Ce este asta?”, „Asta este moda”. Susține Dumnezeu această modă? Sau există vreo zeitate care vă transmite aceste mode? Astăzi apare, mâine va dispărea. Deci ce vreau să spun este că dacă trebuie să îl venerați pe Shri Shiva, ar trebui să scăpați de condiționări. Voi sunteți pe tărâmul Sahasrarei. Presupunând că cineva nu este îmbrăcat adecvat - s-a terminat. Dacă cineva este prea bine îmbrăcat - s-a terminat. Ființele umane au capacitatea de a critica pe oricine. Și a critica pe oricine nu este deloc fundamental. Dacă criticați pe baza vibrațiilor este în regulă, însă dacă nu o faceți pe baza vibrațiilor ci doar pentru că ceva nu este la modă... Care este moda lui Shri Shiva? Spuneți-Mi. Are El vreo modă? Orice îi oferiți, este fericit. Mănâncă orice îi dați. Este atât de plin de apreciere pentru că este bucuria personificată. El este pace și este bucurie. Dacă sunteți devoții lui Shri Shiva atunci nu ar trebui să aveți niciun fel de condiționări. Vreau să spun că în mod normal și Eu port sariuri foarte simple și se întâmplă ca oamenii să creadă că sunt o persoană săracă. Sunt săracă pentru că nu îmi pasă de bani, nu mă interesează.

Ar trebui să știm că Shri Shiva este cel mai sărac, cea mai săracă zeitate. Nu poartă alankaras (ornamente), nu poartă nimic. Trăiește doar cu propriul Său corp. Pentru că El nu este nimic altceva decât întruparea bucuriei, nimic altceva decât forma completă a delectării și bucuriei. Deci o altă calitate a unui Shiva bhakta trebuie să fie bucuria. Ar trebui să vă bucurați de absolut orice - de orice vedeți, de orice persoane întâlniți. Singurul mod prin care puteți atinge această stare este să renunțați la obiceiul uman de a critica, de a-i critica pe ceilalți. Spre exemplu dacă englezii merg în casa unui indian, vor spune: „Nu ne place”. „Ce anume nu vă place?” „Nu ne place covorul.” Chiar și a spune: „Nu îmi place” este împotriva lui Shiva Shakti. Apoi, presupunând că un american merge în casa unui englez, va spune: „Nu îmi place”. Este foarte comun. Toți oamenii spun: „Nu îmi place”, „Nu mi-a plăcut asta”. Cine ești tu să spui că îți place sau nu îți place? Oamenii nu realizează că spunând astfel de lucruri arată că nu au principiul de Shiva în interiorul lor. Înțeleg când cineva nu poate merge, în regulă, pentru o astfel de persoană este în regulă să utilizeze niște bețe sau orice altceva, este permis. Dar dacă cineva spune că: „Nu-mi place acea persoană pentru că nu folosește bețe”, asta arată că este o persoană egoistă. El însuși folosește un băț și vrea să creeze o uniformitate sau ce, ca într-o țară democratică oamenii să trebuiască să se plimbe cu bețe în mâini? Este foarte dificil.

Vedeți, în Occident este foarte comun să aveți un anumit tip de pălărie, un anumit fel de rochie, un anumit tip de trabuc. Toate aceste lucruri reprezintă condiționări. În ziua de azi femeile au coafuri foarte ciudate, pentru că nu-și pun ulei în păr. Nu și-ar pune nimic uleios în păr. Dacă trebuie să se întâlnească cu cineva, își vor spăla părul. Eu nu cred că astfel vor arăta bine. Sigur, nu mai spun că este nevoie să aveți ulei și pe fața și în urechile voastre. Dar de ce este atât de important? Un alt aspect în viață este faptul că suntem foarte orientați către noi înșine. Vrem să impresionăm oamenii. Dacă purtăm o rochie sau altceva, trebuie să impresioneze. Și ce dacă impresionează? Dacă apare un șarpe, vă va mușca orice rochie ați purta, din orice țară ați fi. Toate aceste false identificări nu se potrivesc unui Shiva bhakta. Un Shiva bhakta ar trebui să fie pierdut complet în extazul bucuriei. Oamenii sunt foarte pretențioși cu privire la coafura lor, cu privire la îmbrăcăminte; nici nu știu cu privire la ce mai sunt pretențioși. Ce câștigă din toate astea? Nimic. Devin mai populari? Și ce rost are popularitatea de un nivel atât de superficial? Trebuie să aveți respect, respect pentru propria persoană, nu numai ca ființe umane dar și ca Sahaja Yoghini. Voi sunteți Sahaja Yoghini. Sunteți Shiva bhakta, nu ar trebui să vă pese de astfel de lucruri. Nu ar trebui să vă intereseze. Orice ar fi, Shri Shiva este acolo în interiorul vostru și străluciți prin puterea energiei Kundalini din interior.

Puteți fi foarte bine îmbrăcați, puteți fi orice, dar dacă vibrațiile voastre sunt proaste, ce rost are? Dacă nu puteți judeca oamenii după vibrații, ce valoare are să îi judecați după lucruri lipsite de sens, cum ar fi îmbrăcămintea și mustața? În Sahaja Yoga, sistemul vostru de valori trebuie să fie Sahaj. Am văzut mulți oameni spunând, „Nu-mi place casa lor, nu mi-a plăcut asta...”. „Nu-mi place” este expresia - este nishidha (interzis) - la care Sahaja Yoghinii trebuie să renunțe. Dacă nu vă place nimic nu sunteți Sahaja Yoghini. Ei bine, desigur, dacă cineva este anti-Sahaj sau ceva de acest gen, dar chiar și așa ce veți câștiga spunând „Nu îmi place”? Este o pierdere de energie. Din această cauză am văzut că oamenii Mi-au creat foarte multe probleme în Sahaja Yoga. Și asta doar din cauză că sunt atât de orientați către ei înșiși. „Omul ăsta e rău, acea femeie e rea, el este așa și pe dincolo... ” Câteodată sunt surprinsă să constat că cei despre care se vorbește așa sunt oameni foarte drăguți. Însă ființele umane sunt foarte orientate către ele însele. Am văzut oameni care nu sunt deloc preocupați să vină la meditații, la Puja, pentru că au treabă. Sunt 11 Puja în total, și totuși nu vin pentru că sunt foarte ocupați. Măcar la o Puja ar trebui să veniți. Însă cei care sunt Shiva bhaktas se bucură doar de Puja, de nimic altceva. Întreaga lor ființă este absolut vibrată de Shiva Puja. Pentru ei acesta este cel mai important lucru de făcut.

Există de asemenea persoane care încearcă să facă bani din Sahaja Yoga. Este foarte, foarte, foarte greșit. Sahaja Yoga este pentru a vă da punyasuri, pentru a vă da binecuvântări și dacă nu puteți avea asta în minte mai bine părăsiți Sahaja Yoga. Puteți  începe niște afaceri sau alte lucruri greșite. E foarte ușor. O puteți face până când veți sfârși în închisoare. Dar pentru a vă bucura de puterile spirituale trebuie să învățați câteva lucruri. Și unul dintre ele este să renunțați la condiționări. Trebuie să renunțați să mai spuneți: „Îmi place”, „Nu-mi place”. Să placă sau să displacă este caracteristic persoanelor cu o viziune limitată. Ar trebui să învățați să apreciați. Puterea voastră de a aprecia va demonstra cât de bine înzestrați spiritual sunteți. Iar puterea voastră de a observa va arăta ce observați de fapt. Spre exemplu unii vor veni să-Mi spună: „Nu mi-a plăcut doamna aceea. Purta un sari caraghios.” Ce înseamnă asta? „Nu mi-a plăcut de ea pentru că își punea mâna pe cap”. Și ce dacă? Asta pentru că vă faceți propriile imagini despre oameni și vreți ca toți oamenii să fie așa - altfel nu vă plac. Chiar dacă vă place sau nu, nimeni nu se va schimba. De ce să vă irosiți energia? Câteodată ascultați muzicieni care nu sunt atât de buni. Îmi amintesc că odată M-am dus acasă și l-am întrebat pe tatăl Meu: „Cum cântă acest muzician?” Mi-a spus: „Este foarte curajos, foarte curajos”. „Ce face?”, am întrebat. „Cântă fără să îi pese de nimic și uneori falsează, pierde ritmul (taala), dar nu contează, el cântă. Este foarte curajos, himmatwala (curajos)”. Așa obișnuia el să aprecieze. Când persoana respectivă a început să cânte, am văzut că într-adevăr pierdea ritmul, însă tatăl Meu spunea: „Wa-wa, wa-wa”, încurajându-l. Am văzut aceste calități divine în tatăl Meu, cum obișnuia să tolereze... de fapt nici măcar nu era vorba de toleranță ci doar de apreciere. Obișnuia să aprecieze tot felul de lucruri.

De aceea, dacă Sahaja Yoghinii vor avea capacitatea de a aprecia, se vor bucura de absolut orice. Criticând vă distrugeți bucuria, știți asta? Sunteți cu toții oameni diferiți, îmbrăcați variat, provenind din familii diferite și din foarte multe țări. Pentru Mine sunteți toți Sahaja Yoghini, copiii Mei, nimic mai mult. Nu vă judec după haine, după tunsori. Toate lucrurile moderne vă creează extrem de multe condiționări. Vă condiționează atât de mult încât deveniți iresponsabili. Ca Sahaja Yoghini deveniți iresponsabili. Prima și cea mai importantă responsabilitate este Sahaja Yoga. Ar trebui să știți ce muncă este Sahaja Yoga. Este așa o muncă măreață să transformați întreaga lume - asta este viziunea Mea. Gândesc la fel chiar dacă am o vârstă atât de înaintată. Ei bine dacă asta este viziunea Mea, care ar trebui să fie atitudinea voastră? Să faceți tot ce puteți pentru a răspândi Sahaja Yoga. Este țelul principal. Vă chem la aceste Puja doar pentru a vă revigora, să spunem, sau pentru a vă da mai multă energie. Dar dacă le luați ca pe niște mari binecuvântări și stați acasă, care e rostul lor atunci? Trebuie să răspândiți Sahaja Yoga! Am fost surprinsă să aud că în Lucknow sunt numai 200 de Sahaja Yoghini. Cum e posibil? Prima dată când am fost la Lucknow, erau cel puțin 3000 de Sahaja Yoghini. Nu aveam nicio sală fixată pentru programe și dintr-odată văd atât de multe persoane, imaginați-vă. Cum să fie numai 200 de Sahaja Yoghini? Fie mințiți, fie nu sunteți buni de nimic.

Deci responsabilitatea tuturor Sahaja Yoghinilor, prima și cea mai importantă responsabilitate a Sahaja Yoghinilor, este aceea de a răspândi Sahaja Yoga. La câți oameni ați dat Realizarea Sinelui? Unde ați vorbit despre Sahaja Yoga? Am văzut, chiar și când călătoresc cu avionul, întâlnesc persoane care îmi spun: „Acesta este gurul meu, un mare guru”, una, alta. Vorbesc deschis și fără rușine despre falși guru, în timp ce voi sunteți foarte timizi în a vorbi despre Sahaja Yoga. Nu o faceți niciodată public în afară de cazul în care aveți un program sau ceva de genul ăsta. Nu aveți de asemenea timp pentru Sahaja Yoga. Sunteți foarte ocupați. Deci dacă vreți să îl urmați pe Shri Shiva, să aveți binecuvântările Lui tot timpul, să aveți protecția Lui, trebuie să fiți Sahaja Yoghini de o calitate foarte înaltă. Iar această calitate este demonstrată când faceți tot ce vă stă în puteri pentru a răspândi Sahaja Yoga. Asta lipsește. Am fost foarte fericită să văd că în Australia Sahaja Yoga s-a răspândit atât de mult. Nu știu cum a fost posibil, într-un loc atât de îndepărtat ca Australia. La început am avut câteva eșecuri, însă acum s-a răspândit. În Austria, de asemenea, Sahaja Yoga a luat amploare, iar în Italia la fel. Dar în rest, Sahaja Yoga nu se răspândește. Care este motivul? Motivul este că liderii nu fac tot ce le stă în putință pentru asta. Spre exemplu în Anglia am călătorit de la nord la sud, de la est la vest, peste tot. Avem Sahaja Yoghini foarte, foarte slabi acolo. Ar trebui să vă duceți în universități, către tineri. Dacă hipismul se poate răspândi, de ce nu și Sahaja Yoga? Hipismul se răspândește ca focul,  de ce nu și Sahaja Yoga? Trebuie să vă avertizez cu privire la aceste lucruri - aveți grijă. Dacă v-ați primit Realizarea, aveți o responsabilitate: să dați Realizarea și altora și să răspândiți Sahaja Yoga. Dacă nu puteți face asta, atunci Dumnezeu să vă aibă în pază. Nu mai am nimic de spus.

Trebuie să vă faceți introspecția: „Ce am făcut pentru Sahaja Yoga? Pentru ce am primit Sahaja Yoga?” Sunt sigură că după această Shri Shiva Puja, vă veți dedica principiului de Shiva din interiorul vostru. Principiul de Shiva nu vă incită; este foarte, foarte stabil, foarte puternic. Trebuie să vă dedicați și trebuie să vă abandonați. Este mai presus de orice altă muncă, de orice altă performanță, este lucrul cel mai înalt. Deci prin această Puja, îl rog pe Shri Shiva să vă binecuvânteze, să vă dea toate binecuvântările, astfel încât personalitatea voastră să devină asemeni Lui.

Dumnezeu să vă binecuvânteze pe toți.