Puja de Paște, Shudy  Camps, UK, 03 aprilie 1988

Îmi pare rău că am întârziat dar muncesc încontinuu de azi dimineață.

Astăzi suntem aici pentru a celebra învierea lui Iisus Christos. Învierea lui Iisus are cea mai înaltă semnificație pentru toți Sahaja Yoghinii. Trebuie să înțelegem că El a înviat pentru ca noi înșine să putem învia. Mesajul vieții Lui este Învierea, nu răstignirea. El a purtat crucea pentru noi, iar noi nu trebuie să mai facem asta. Văd mulți oameni continuând cu această dramă, purtând crucea pentru a arăta că fac munca lui Iisus Christos, ca și cum El ar fi lăsat ceva de făcut pentru acești oameni, care practic joacă teatru. Dar jucând această dramă vă înșelați pe voi înșivă și pe ceilalți. Nu există înțelepciune într-un astfel de comportament lipsit de sens menit să arate cum a suferit Iisus Christos. El nu a suferit pentru a vă face să plângeți, ci a suferit pentru ca voi să vă bucurați, să fiți fericiți, să duceți o viață de beatitudine absolută și recunoștință față de Dumnezeu Atotputernic, care v-a creat. El n-ar fi dorit niciodată să fiți nefericiți. Ce tată ar dori ca fiul său să fie nefericit?

Așadar trebuie să înțelegem că mesajul vieții Lui, motivul pentru care a venit pe pământ, munca Lui grandioasă este Învierea. Dacă El nu ar fi înviat, nu aș fi putut pune bazele Sahaja Yogăi. Așadar trebuie să fim veșnic recunoscători vieții Sale și Lui, pentru modul în care și-a îndeplinit toate sarcinile dificile, asumându-și-le, sarcini pe care noi, ființele umane, nu le putem realiza. Numai El, fiind Divinul Însuși, fiind AUM, El fiind Logosul, fiind Brahma, a putut să o facă. Acum însă voi toți ați evoluat. Pot vedea asta pe fețele voastre. Îl văd pe Christos atât de clar pe chipurile voastre. Strălucește și licărește frumos în ochii voștri. Se află în interiorul vostru, în inimile voastre, în ochii voștri. Iar El a înviat El Însuși și v-a înviat și pe voi.

Acum însă este rândul vostru să înviați alți oameni. Ați dobândit puterea prin care îi puteți învia pe alții prin El, sau poate prin propria energie  Kundalini. Dar aveți această putere de a învia alți oameni. Însă cel mai important lucru este să fiți puternici ca și Christos. Cum s-a supus El Mamei Sale și tuturor dezideratelor vieții Sale, cât a fost El de dedicat și cum s-a consacrat acestei misiuni unice. Nu s-a preocupat să câștige bani sau să devină un înalt demnitar, un mare jocheu, un mare înotător, să escaladeze Alpii, sau ceva de acest gen. El nu a căutat aceste lucruri false și nu a râvnit la astfel de lucruri după care oamenii sunt înnebuniți uneori... Ceea ce a făcut El a fost să-și stabilească identitatea în calitate de Însuși Brahma, ca întrupare a vibrațiilor divine - identitate pe care și-a stabilizat-o. Iar ceea ce trebuie voi să faceţi este să vă stabilizați ca oameni renăscuți, ca suflete realizate, ca Sahaja Yoghini. Și asta va fi foarte ușor.

Acum totul e făcut să fie ușor pentru voi: Realizarea, apoi puterile, totul s-a stabilizat frumos în interiorul vostru. S-a realizat atât de frumos, încet și sigur. Nu cred că am încercat vreodată să vă forțez sau să vă constrâng să faceți ceva. Dar prin propria voastră înălțare puteți vedea ce este greșit cu voi și cu oamenii despre care vorbim. Iar apoi puteți învăța prin toate aceste puteri tot ceea ce trebuie știut. Tot ce vă este încă necunoscut poate să vă aparțină - totul. Însă atenția trebuie să fie pe creșterea spirituală, pe acea stare. Ei bine, creșterea nu este un gen de proces fizic. Nu e ca și cum ați urca o scară. Este o stare, o stare a personalității voastre. Și întotdeauna spun...

Scuzați-Mă,
cred că... soarele își face simțită prezența. Vedeți cum Mă ascultă soarele! Mă
puteți ajuta puțin să-l scot (puloverul). E foarte cald pentru Mine, nu știu
dacă și pentru voi. El (soarele) Mă dojenește. Am uitat să vă spun despre
soare, iar acum Mă supără, așa că mai bine vă spun.(râsete și aplauze)

            Mi s-a tot spus - de un an încoace,
vedeți, ne gândeam să venim aici pentru această Puja. Și eram foarte
nerăbdătoare să facem Puja de Paște aici. Dar datele nu erau foarte potrivite,
pentru că în acele zile luna era în descreștere. Așa că M-am gândit: „Cum voi
face Puja fără lună? Trebuie să avem lună. Este important.” Așa că M-am gândit:
„O vom face altă dată, mai târziu”. Și s-a întâmplat ca dintr-odată să
trebuiască să vin aici - din fericire am fost aici. Prognoza meteo la TV în
ultima săptămână anunța ploi torențiale, cer foarte înnorat, temperaturi foarte
scăzute, precipitații abundente (râsete
și aplauze). Și anunțau tot timpul, în fiecare seară, de fiecare dată că
vremea se va înrăutăți tot mai mult. Deci, M-am gândit: „Ce e de făcut acum?”
Dacă le ceri norilor să plece, îți trebuie o briză puternică şi asta ar putea
distruge cortul. Deci, vedeți, cumva le-am spus norilor: „Mai bine plecați
către Newfoundland, încet și sigur, nu cu o mare viteză”. Iar ei au plecat.
Apoi a apărut un soare foarte strălucitor. L-am văzut dimineața devreme, roșu
ca sariul Meu. Era atât de frumos! Voi toți dormeați, dar Eu eram trează; era
foarte devreme. Și priveam soarele răsărind. A apărut exact ca bindi (semnul
roșu) de pe fruntea Mea. L-am văzut și am zis: „Ia te uită soarele! Cât de
supus, cât de dedicat, cât de frumos!” Orice ar fi, astăzi este Puja Mamei,
trebuie să aibă lumina adecvată, trebuie să aibă temperatura potrivită. Iată
cerul! Iată totul în jur! Apoi treptat a devenit roz ca fețele voastre. Era
atât de frumos! A devenit roz, un roz frumos, iar acum strălucește. Îmi pare
rău, ar fi trebuit să-i aduc un omagiu complet soarelui, pentru modul în care a
acționat. De aceea Mă necăjește acum puțin, ca să-Mi amintească! 

Așa cum știți, soarele este Agnya chakra. Iisus Christos rezidă în Soare. Iar în corpul fizic, în ființa noastră, El este Spiritul. Atunci când este Spiritul, El este luna, iar când acționează în Agnya, El este Soarele. Ei bine, am văzut prin viața Sa că a fost absolut imaculat, fără de pată. El nu a avut defecte. A fost o personalitate perfectă. Cineva ar putea întreba deci de ce a vrut să învie. Ceea ce este marcant în viața Lui este Învierea. Învierea Lui reprezintă deschiderea unei căi prin Agnya chakra pentru ca voi toți să puteți trece de acest centru. El a fost asemeni unei porți sau putem spune că El a fost Cel ce a deschis poarta pentru voi toți. Și asta pentru că a fost atât de perfect. El nu a avut probleme cum aveți voi cu chakrele sau Kundalini. Nu a avut probleme. Însă El a fost compasiunea completă prin natura vibrațiilor. Vibrațiile au devenit compasiune completă - într-o asemenea măsură încât chiar și atunci când a înviat și chiar și înainte, când a fost crucificat, a spus: „O, Doamne, Tată, Te rog iartă-i, căci nu știu ce fac”. Atâta iertare, atâta compasiune! Iar Mama Lui a trebuit să privească în tăcere totul fiindcă asta era drama pe care trebuia să o joace, era ceea ce trebuia să facă. A trebuit să interpreteze acest rol și a făcut-o atât de bine.

Așadar acum, când vorbim despre Iisus Christos, trebuie să reținem că El a făcut totul pentru noi. Iar acum ce vom face noi pentru El? El este modelul pe care trebuie să-l urmăm. Presupunând că Iisus este modelul de urmat, asta nu înseamnă că trebuie să purtăm crucea pe umerii noștri. Nu acesta e modelul pe care trebuie să-l urmați. Fiindcă El a purtat crucea, mulți cred că o pot purta la rândul lor. Oricine poate purta crucea! În India, spre exemplu, dacă dai cinci rupii unui hamal, el poate duce o cruce. Ce este atât de măreț în asta? Ce este atât de măreț în a duce o cruce pe umerii voștri? Nu este nimic înălțător. Orice luptător poate face asta, oricine o poate face. Nu asta e ideea. Ideea este că noi trebuie să ducem mai departe munca lui Iisus Christos: învierea. Asta este ceea ce trebuie să realizăm. Trebuie să înțelegem importanța existenței noastre, a propriei vieți așa cum Iisus a înțeles că a venit pe pământ pentru o misiune înaltă. Și deși a venit ca ființă umană, deși a venit ca fiu al unui tâmplar de rând, deși a avut un corp fizic pe acest pământ și a trăit la fel ca ființele umane, cu toate astea a știut ce trebuie să facă, a știut ce trebuie să realizeze și a realizat. Cred că cea mai dificilă misiune a fost a Lui, iar El a împlinit-o, și a îmbogățit-o atât de bine, încât în ziua de azi ne bucurăm de toate rezultatele ei.

Acum haideți să vedem dacă noi am făcut ceva pentru Sahaja Yoga sau nu. Cu toții ar trebui să ne introspectăm: „Ce am făcut pentru Sahaja Yoga?”. Nu purtând crucea, vreau să spun. Unii cred că ducând bagajele altora când călătoresc în India poartă crucea lui Iisus Christos. Nu asta este calea. Este de fapt un lucru foarte serios la care ar trebui să vă gândiți. Iar „serios” înseamnă cât de mult ați dobândit acea stare. Ce ați făcut pentru asta? V-am cerut un lucru simplu: să meditați zilnic. Cu toții trebuie să meditați zilnic. Însă cumva nimeni nu are timp să mediteze. Purtați ceasuri doar pentru a ști că trebuie să meditați, pentru nimic altceva. Viețile voastre sunt pentru meditație. Nu este nevoie s-o faceți timp de douăzeci și patru de ore, dar trebuie să meditați. Trebuie să meditați zilnic. Dacă voi meditați, vor medita și copiii voștri. Iar meditația este un lucru atât de simplu, este făcut să fie atât de ușor încât puteți vedea cum toate elementele contribuie la realizarea ei. Toate chakrele voastre sunt create din diferite elemente, iar când le curățați în moduri variate - știți toate metodele și tehnicile Sahaja Yoga - când vă curățați chakrele, când le purificați, sunteți absolut liberi, absolut la nivelul la care trebuie să fiți. Dar dacă nu faceți nici măcar asta, adică să meditați, va fi foarte, foarte dificil pentru Mine și pentru voi să vă împliniți menirea pentru care ați venit pe pământ. Este o misiune uriașă pe care Mi-am asumat-o, știu, dar Eu știu cum să o împlinesc și știți și voi de asemenea. Problema este însă că voi cădeți în mrejele propriilor condiționări. Trebuie să vă fi dat seama până acum că toate aceste așa-numite religii, oricum ar fi numite, fie că e vorba de islam, de creștinism, de hinduism, de sikhism, sunt toate pline de falsitate. Nu există adevăr în ele. Oamenii au încercat să le utilizeze pentru propriul scop. Există un singur adevăr, acela că toți marii profeți și toate marile încarnări au venit pe pământ pentru ascensiunea voastră și nu pentru a stabiliza aceste religii care sunt interesate doar de bani. În aceste religii veți vedea că oamenii de asemenea sunt fie pe stânga, fie pe dreapta.

Există religii care vă învață să fiți foarte, foarte stricți: să nu faceți una, alta, să nu beți, să nu fumați. Există religii care spun chiar să nu vă căsătoriți, să nu vă uitați la femei, să nu vă uitați la bărbați, impun tot felul de restricții. Chiar și în hinduism, veți fi surprinși, există atât de multe restricții. Dacă vedeți ce multe superstiții există create de brahminii din India, veți fi șocați. Pentru fiecare lucru există o superstiție: dacă mergi cu mâna stângă înainte înseamnă ceva, dacă mergi cu mâna dreaptă înainte înseamnă altceva, dacă stai așa înseamnă asta. Pentru absolut orice - au transformat ființa umană într-o mașinărie și nu mai există spontaneitate. Și în islam există tot felul de absurdități. Dar descoperim chiar și într-o țară liberă ca Anglia, unde oamenii sunt complet pe stânga, că poți face absolut orice și tot creștin te numești - dacă bei ești în regulă, dacă ai zece soții este în regulă, dacă ai cincisprezece amante nu e o problemă. Orice faci e în regulă, atât timp cât mergi la biserică și plătești! Deci nimic nu este interzis, în special pentru protestanți - religia în care M-am născut și în care totul este permis. Ei bine, când ajungem la acest subiect, la ceea ce este de fapt religia creștină, dacă întrebi care este calea, ți-o vor arăta - ăsta este creștinismul. Așa sfârșește totul! De fapt, toate aceste religii sunt fie orientate pe partea dreaptă, fie pe partea stângă. Unora le place partea stângă, altora le place partea dreaptă.

Vă voi povesti despre un preot, pe care l-am întâlnit în Rusia. Cred că unii dintre voi au mai auzit povestea. Am fost în Rusia și acolo am fost întrebată: „Ce ați dori să vedeți?” Le-am spus că aș vrea să vizitez câteva biserici. Ei au spus: „Sigur, foarte bine, Vă vom duce la o biserică”. Deci M-au dus la o biserică, o biserică ortodoxă greacă și era din Ordinul Negru, care e considerat ordinul cel mai înalt - nu știu cum îl numesc. Am intrat, iar preotul ne-a spus: „Ne cerem scuze, dar astăzi nu vă putem oferi carne, pentru că suntem în post. Dar vom lua prânzul împreună”. Și am avut un prânz foarte somptuos. Dar preotul a băut continuu, pentru că în post este permis să bei, după părerea lor! Așa că a băut și a băut întruna. A băut atât de mult încât a uitat de prezența noastră. Trebuia să fim tratați ca VIP, însă el se pierduse complet în băutură! Ne-am gândit deci că e mai bine să ne retragem onorabil. Așa că ne-am ridicat și am plecat din acel loc, iar preotul nici măcar nu ne-a condus. Iar ofițerii ruși n-au băut, n-au făcut nimic și au râs întruna. Mi-au spus: „Vedeți, acesta este creștinismul! Iată de ce nu am vrut să devenim creștini”. Le-am zis: „Dar vedeți, Iisus Christos nu este asta”. „Așa e, au spus, dar ce fac oamenii ăștia se poate numi creștinism?” „În niciun caz”, am afirmat Eu. Acest domn era considerat persoana de cel mai înalt nivel spiritual din Rusia!

Așa că Mi-au spus o poveste despre țari. Vedeți, țarii și-au dorit o religie, pentru că s-au gândit: „Toți au o religie. Noi nu avem niciuna. Trebuie să avem o religie”. Așa că au trimis după reprezentanții religiilor și primii care au venit au fost catolicii. Iar catolicii au spus: „Bine, în religia catolică puteți să beți”. Nu știu de unde au căpătat această idee, dar în fine. „În religia catolică puteți bea, dar nu puteți avea decât o soție”. Țarul a spus: „Nu, asta nu se poate! Noi trebuie să avem multe țarine, pentru diferite scopuri. Deci nu putem avea această religie”. Așadar nu au acceptat-o. Apoi islamul; pe vremea aceea hindușii nu erau disponibili, cred - slavă Domnului! Au chemat reprezentanți ai Islamului care le-au spus: „Ei bine, puteți avea cinci soții, este în regulă, dar nu puteți bea”. Au spus: „Imposibil! Cum putem urma Islamul? Nu se poate!” Deci nu l-au acceptat. Așa că ortodocșii - rețineți termenul de ortodox - au venit și au spus: „Știți, noi suntem pe calea de mijloc. Nu ne deranjează să beți, nu ne deranjează să aveți multe soții - nu ne pasă. Însă trebuie să ne plătiți bine”. Țarul a spus: „În regulă, asta e bine. Să adoptăm această religie!” Și astfel au ajuns să fie ortodocși. Așadar aceasta este situația religiei în ziua de azi.

Toate aceste religii au devenit într-un fel ca niște statui diforme - bune de nimic. Deci acum, religia interioară din noi este Sahaja dharma, care trebuie să fie urmată în totalitate. În India am spus că voi toți ați devenit acum Sahajas. Se spune că era un sătean care devenise creștin. Așa că a venit la Allahabad pentru a deveni creștin. Le-a spus creștinilor: „Trebuie să-mi dați un nume mare, pentru că acum sunt Sahib, am devenit englez. Așa că mai bine dați-mi un nume mare”. „Ce nume vrei?”, „Numiți-mă după Alexandru cel Mare!” Așadar l-au numit Alexandru. Dar numele lui era Blondie - numele lui indian era Bhura (blond), așa că l-au numit Alexandru Bhura. Ei bine, dl. Alexandru Bhura a venit la Allahabad și s-a dus să facă baie în Gange. Însă preotul, pastorul i-a zis: „Nu poți face asta!” „De ce?” - a spus el. „De ce să nu pot face asta?” „Nu poți face baie în Gange - i-a spus preotul - deoarece nu vei mai putea fi creștin dacă te duci să faci baie în Gange”. I-a spus: „Nu poți face asta!” Așa că Alexandru Bhura a replicat: „Dacă am devenit sahib, dacă am devenit englez, asta nu înseamnă că am renunțat la religia mea!”

Vedeți? Exact asta se întâmplă și cu noi când încercăm să urmăm o religie, oricare ar fi ea. Cu toții ne identificăm cu așa-zisele religii în care ne-am născut. De exemplu, dacă le-aș fi spus indienilor: „Nu mergeți la temple! Nu trebuie să mergeți la niciun templu, chiar dacă este un templu-swayambhu. Până când nu îmi spuneți, nu mergeți acolo, orice ar fi.” Sunt și multe biserici unde există statui auspicioase, putem spune, sau swayambhu-uri autentice - dar sunt foarte puține. Deci mai întâi spuneți-Mi și apoi mergeți acolo. Dar nu Mă vor asculta, nu Mă vor asculta; iar apoi, când se duc acolo captează la chakra Agnya. Odată am fost să văd un templu care era, desigur, un templu-swayambhu, fără îndoială. Așa că niște Sahaja Yoghini au decis să meargă acolo. Dar Eu nu i-am întrebat și nici ei nu Mi-au spus. Când s-au întors, imediat cum M-au văzut au leșinat. Am spus: „Ce s-a întamplat? Unde ați fost?” „Am fost la acel templu”. „De ce?” - i-am întrebat. „Nu Mi-ați spus. Și ce aveți aici (pe frunte)?” Vedeți, brahminul le pusese tika (bindi) și cu asta s-a terminat. Apoi le-a luat o lună să scape de acel blocaj. Acum nu se mai duc. Le-a ajuns. La fel și cu creștinii; zilele trecute am auzit ce s-a întâmplat la Paris cu niște Sahaja Yoghini care au vrut să se cunune în biserică, la Paris. Așa că trebuiau să aibă o ținută specială. Deci cineva a venit aici să cumpere hainele de nuntă - de la ce magazin? Cum se numește? O firmă renumită. Deci trebuie să porți haine speciale ca să te cununi la biserică. Iar când au ieșit din biserică cu acele haine, deveniseră bhoots. Am fost surprinsă - ce s-a întâmplat cu acești 25 de Sahaja Yoghini? Ce se întâmplase de fapt? Fiind multe morminte in biserică cu toții au captat.

Deci și atunci când mergeți să vedeți o arhitectură frumoasă, mergeți cu o minte detașată. Nu vă gândiți că aparțineți de acea biserică. Voi nu aparțineți niciunei biserici, nu aparțineți niciunui templu. Când nu veți aparține niciuneia din aceste forme, doar atunci vă veți înălța. Și trebuie să vă spun astăzi că Iisus Christos nu a aparținut niciunei religii. El nu a urmat nicio religie, a urmat propria Sa religie spirituală. Când a mers într-o biserică unde erau niște evrei care discutau, El le-a vorbit. Zilele trecute am văzut o pictură frumoasă publicată de un ziar, o pictură foarte frumoasă, renumită, în care Iisus Christos le vorbește doctorilor, și își ține, își masează acest deget - Swadhishthan stâng. Foarte frumos. Iar doctorii, vedeți: unul îl ascultă, unul îl privește neîncrezător, altul îi acordă un pic de atenție, dar El își masează doar Swadhishthan stâng. Este arătat clar. Puteți vedea clar. Iar acum, cu toate aceste noi realizări, trebuie să vă ridicați deasupra acestor lucruri și trebuie să înțelegeți că trebuie în mod independent să vă analizați pe voi înșivă. Voi nu mai aparțineți unei religii. Voi aparțineți religiei lui Dumnezeu, care este Sahaj. Iar religia Sahaj se va răspândi numai atunci când veți deveni Sahaj și nimic altceva. Dar asta este ceva ce nu înțeleg, ceva care nu merge.

Am întâlnit pe cineva care venea de la... i-am uitat numele, se numea parcă 'Hamaty', sau așa ceva, considerat a fi o încarnare. Discipolii lui, vă spun, se comportau într-o manieră incredibilă prin credința lor ardentă în acest om. Credeau în el orice ar fi spus, orice ar fi făcut! Foarte surprinzător! Orice persoană ai întâlni care urmează un guru, pe oricine, veți fi surprinși cât de fanatică este cu privire la acel guru. Pe lângă faptul că nu va asculta nimic împotriva lui, dacă le va spune: „Stați în cap toată noaptea” - o vor face. Nu știu ce se întâmplă, dar când vine vorba de un lucru fals, încercăm să-l urmăm, iar când cunoaștem adevărul, când știm că este adevărul, atunci profităm și încercăm să facem compromisuri. Ne închipuim că adevărul nu va răspunde în niciun fel. Nu este ca și cum adevărul vă va pedepsi. N-o va face, pentru că sunteți suflete realizate. Nu vă va pedepsi. Nu vă va pedepsi până la un punct. Însă rețineți că Ekadesha lucrează în același timp. Dacă facem ceva greșit - ca acești oameni care s-au dus la biserică și au captat atât de rău. Ei bine, M-ar putea întreba: „Mamă, de ce să fi captat atât? Până la urmă suntem Sahaja Yoghini.” Pentru că sunteți vulnerabili, sunteți vulnerabili. Nu ați ajuns încă la acel nivel. Dacă veți atinge acel nivel și veți merge într-o biserică, toți oamenii aflați acolo vor ieși și o vor lua la fugă. Vor începe să tremure în fața voastră. Nu vor ști ce s-a întâmplat. Am văzut că atunci când intru într-o biserică, toate lumânările încep să pâlpâie continuu, iar oamenii încep să se întrebe ce se întâmplă. Chiar și atunci când sunt la o cină, unde sunt lumânări aprinse, sunt surprinsă cum încep să pâlpâie toate, iar oamenii încep să se uite - pentru că în fața lor stau bhoots - iar lumânările arată imediat asta: că cei prezenți aici sunt bhoots. Cu toată cunoașterea pe care o aveți, a luminii din interiorul vostru, prin care sunteți iluminați, este foarte, foarte periculos să mai mergeți încă către astfel de lucruri de stânga și de dreapta.

Vedem asta în ziua de azi; și trebuie să vă vorbesc despre politică. În politică de asemeni oamenii au dezvoltat două teorii: una de stânga și una de dreapta. Teoriile de stânga sunt democratice, cele în care puteți face ce vă place - important este individul. Individul își poate permite orice și nu trebuie oprit să facă ce își dorește - este o personalitate individuală. Deci are dreptul să-și taie nasul, să-și scoată ochii, să facă ce-i place. Individului i se permite să facă ce vrea, și atunci ceea ce se întâmplă este că democrația devine de fapt demonocrație. Fiecare este un demon, fiecare este ocupat să taie gâtul altora, să-și taie toate bazele și rădăcinile vieții, pentru că fiecare se crede Brahma, se crede o mare personalitate. Și asta pentru că individul este atât de important, iar colectivitatea este pierdută din vedere, complet pierdută. Dar pe de altă parte, acolo unde este mai multă disciplină, mai multă agresivitate, mai mult control și toate aceste lucruri este partea dreaptă pe care o putem numi comunism, în care oamenii sunt controlați tot timpul. De ce? Pentru că individualitatea trebuie să se sacrifice pentru colectiv. În caz contrar, o personalitate individuală devine slabă, iar dacă la nivel individual oamenii sunt slabi, colectivul nu poate fi puternic, nu poate fi puternic. Fiecare individ trebuie să fie puternic. De exemplu, veți vedea că oamenii care vin din țările comuniste beau mai mult decât cei de aici. Sau cei care vin din țările islamice, unde nu se ating de alcool, pot bea mai mult chiar decât sardarjis (sikhs n.t.).

Deci vă puteți imagina care este condiția ființelor umane: că încercând să-i controlezi prin frică, ei trec pe dreapta. Dar ei nu se desăvârșesc în niciun fel, nu se transformă, nu acceptă situația, nu devin asta, nu au puterea de a se controla. Nu se înalță și persistă în aceleași greșeli. Rămân la același nivel și cu prima ocazie cad din nou în păcat. În felul acesta dau greș. Deci la nivel individual, fiecare în parte este slab. Iar acolo unde există o completă deșănțare iar lumea face ce vrea, trăiește cum vrea, în plăceri și astfel de lucruri, vezi zilnic asta și îți spui: „Doamne, ce societate decadentă - iată ce se întâmplă”. Și e decadență pentru că o persoană aflată la nivel individual, căreia i s-au dat toate aceste puteri, nu are capacitatea de a le susține. O persoană aflată la nivel individual nu poate rezista banilor, nu poate rezista puterii de orice fel, nu poate avea iubire, nu poate avea bunăvoință, nu poate înţelege pacea, pentru că este încă o individualitate. Dar când o individualitate devine colectivitatea, asta înseamnă ascensiune pe canalul central. Când devine colectivitatea, prin puterea sa întărește colectivitatea. Și de asemenea, colectivitatea are grijă, protejează și ghidează persoana la nivel individual. Asta este Sahaja Yoga.

Deci politica Sahaja Yogăi este ca voi să deveniți o personalitate colectivă. Iar dacă încă simțiți că sunteți grozavi, că sunteți diferiți, că sunteți indieni, englezi sau francezi, dacă încă vă identificați cu aceste lucruri, atunci nu sunteți colectivi. Când aveți simț colectiv sunteți cu toții una, parte integrantă a unei ființe unice. Atunci acționați într-adevăr ca o ființă colectivă și sunteți una cu Divinul. În acea stare soarele are grijă de voi, luna vă veghează, vântul se preocupă de voi; Mama Pământ și toate celelalte elemente lucrează, chiar și eterul, totul lucrează pentru voi, iar voi sunteți atât de bine protejați și binecuvântați cu acea calitate specială de a trăi bucuria. Atunci deveniți cu adevărat sensibili la acea bucurie, când sunteți una cu întregul. De exemplu, dacă unul din aceste degete nu este una cu întregul, atunci va fi amorțit, nu va simți nimic. Așa cum se întâmplă în cazul bolnavilor de lepră, ca un deget să fie complet insensibil. Nu realizăm nici dacă este ros de un șobolan, pentru că nu există conexiune, nervii nu sunt activi, este insensibil. În același mod, dacă nu sunteți colectivi și nu vă pasă de colectivitate, veți fi abandonați. Nu veți fi acolo pentru a vă bucura de frumusețea propriei voastre glorii și de cea a colectivității.

Deci trebuie să înțelegeți că trebuie să fiți voi înșivă puternici, trebuie să vă înălțați și trebuie să fiți colectivi. Este foarte ușor să vedeți defectele celorlalți, foarte ușor să criticați liderii, foarte ușor să găsiți lipsuri Sahaja Yogăi, și uneori și Mie. Mai bine descoperiți-vă propriile defecte. De restul voi avea grijă Eu. Mai întâi descoperiți-vă propriile greșeli și încercați să-i înțelegeți pe ceilalți, să-i iubiți și să vă bucurați de compania lor. Odată ce decideți că trebuie să vă bucurați - vă spun, este un lucru atât de spontan această decizie, această credință interioară că vă veți bucura acum de propriul Spirit, că vă veți bucura de ființa colectivă din interior, care este Spiritul. Această decizie însăși vă va da putere să vă bucurați. Dar decizia trebuie să fie fermă, nu ipocrită, nu un fel de joc, egoul sau condiționările - nimic de acest fel, ci doar dorința voastră pură de a deveni Spiritul, Spiritul care este ființa colectivă din interiorul vostru.

Astăzi, în această zi a Învierii, trebuie să îi fim foarte recunoscători lui Iisus pentru că ne-a arătat calea și trebuie, de asemenea, să fim foarte preocupați și alerți cu privire la noi înșine, la nivelul la care suntem, unde ne aflăm, către ce aspirăm, ce facem, care este responsabilitatea noastră, ce se așteaptă de la noi, de ce ne sunt date toate aceste binecuvântări. Nu există sacrificiu în Sahaja Yoga, nu există niciun sacrificiu. Nimeni nu vrea ca voi să vă luați angajamente, să faceți ceva, să aderați ca membri sau ceva de acest gen. Consider că este datoria Mea. Așa cum am spus, acesta este angajamentul lui Dumnezeu, dar și voi la rândul vostru aveți o datorie, aceea ca dorința voastră să fie pură. Este singurul lucru: „Fie ca dorința mea să fie pură! N-ar trebui să intervină niciun fel de impurități”. Așa cum Iisus Christos a avut o dorință atât de pură și ați văzut ce a realizat, sunt sigură că voi toți puteți realiza multe în viața voastră.

Astăzi este a 65-a aniversare a zilei Mele de naștere. Imaginați-vă, am 65 de ani și la această vârstă nu știu ce fac majoritatea doamnelor... Deci trebuie să vă înălțați și să vă rezolvați problemele pe cât posibil, gândindu-vă că trebuie să creșteți cu toții. Acum se ridică și copiii. Și ei vor ajunge să stea pe picioarele lor. Cu toții arătați tot mai tineri pentru Mine. În fiecare zi arătați mai tineri. Uneori nici nu vă mai recunosc, atât de mult întineriți și Mă întreb: „Este cumva fiul sau tatăl?” Situația este de așa natură, că sunteți cu toții binecuvântați: aveți locuri de muncă, aveți totul. Și toți îmi spun: „Mamă, s-a întâmplat asta și asta - totul”. Ei bine, și ce-i cu asta? Astea sunt ispite, aveți grijă. Nu asta este ceea ce v-ați dorit. Ceea ce ați dorit este starea de încredere totală în voi înșivă, unde nu trebuie să cereți nimic; totul se întâmplă, totul se întâmplă. Se întâmplă - tocmai asta este.

Deci sper ca data viitoare când ne întâlnim să vă văd și mai tineri decât vă văd astăzi și să vă pot recunoaște. Iisus Christos a murit la o vârstă foarte, foarte timpurie. Era foarte tânăr, trebuie să spun. Dar iată cât a realizat El pentru umanitate! Nimeni nu ar fi putut realiza atât de mult până la o asemenea vârstă așa cum a făcut-o El. Este remarcabil, de-a dreptul remarcabil! Asta aștept de la voi, să pășiți pe urmele Lui, realizând lucruri remarcabile. Și vreau să vă văd pe toți, pe fiecare dintre voi, că ați realizat lucruri mărețe. Iar astăzi este ziua în care trebuie să faceți niște promisiuni.

Dumnezeu să vă binecuvânteze pentru asta! Vă mulțumesc foarte mult pentru această zi de naștere.
