5 října 1997
Navaratri Púdža
Campus, Cabella Ligure (Itálie)
Navarátri Púdža: Vaše krásné vlastnosti budou dokladem pravdy Sahadža jógy, 05/10/1997, (nekontrolováno), Cabella, Itálie

Dnes je šestý den Navaratri. Bohyně se inkarnovala mnohokrát kvůli různým účelům. Když ale velcí světci, kteří uctívali Matku, dělali svou introspekci, tak zjistili, co pro nás učinila. Nedávno jsem vám řekla, že dharma je vnitřním mocenstvím lidských bytostí, a že je jich deset. Ty už jsou v nás upevněny, ale my se odchylujeme, odkláníme se od dharmy, a tak přicházejí všechny problémy. Protože opustit dharmu není lidskou kvalitou. A Bohyně sama už učinila tolik věcí uvnitř nás, – i když si toho nejsme vědomi. Praví se:  ́Já déví sarva bhútéšu. ́ Všechny ty, které jsi vytvořila, zvláště lidi, – co děláš, v jaké formě existuješ uvnitř lidských bytostí? Jenom se na sebe podívejte, jestli máte uvnitř sebe tyto kvality nebo ne. Protože jsou vám dány Bohyní, tou Šakti uvnitř vás. Jako např.:  ́Já déví sarva bhútéšu, šántí rúpéna samsthitá ́ – velice důležité – existuješ uvnitř lidských bytostí jako mír. Kde najdete lidské bytosti, které jsou klidné navenek i uvnitř? Velice těžké. Ale Ona vám to dala. Ona vám dala ten mír, který musíte vypracovat. Teď to přichází, protože jste spadli ze svých lidských dharem. Musíte dosáhnout svého míru, který vám dala, vaším vzestupem, probuzením vaší Kundaliní. Jste podrážděni – v pořádku, nebo se chcete pomstít, chcete zranit ostatní, chcete jim dělat problémy, – někdy se tím těšíte. Dokonce jako sahadžajogíni se lidé těší zraňováním a obtěžováním druhých. Takže to druhé, co řekla, je:  ́Já déví sarva bhútéšu, prítí rúpéna samsthitá. ́ Prítí je kvalita lásky, to znamená, že lidským bytostem byla dána schopnost milovat. Ale není to tam, protože první nesmyslnou věc, kterou lidé mají, je závist. Například někomu dám nějaký dárek a druhému dám jiný dárek. Závidí si dokonce i v Sahadža józe! To je velice překvapivé. Jak můžete, když vám Bohyně dala schopnost milovat?! Velice běžnou hloupostí je to, že lidské bytosti jsou velmi závistivé. Ale jako sahadžajogíni byste takoví neměli být, protože ta kvalita, kterou vám Bohyně dává, je schopnost milovat. A tuto kvalitu byste měli ukazovat, ale vy jste naopak velice závistiví. To znamená, že nejste sahadžajogíni, požehnaní Šrí Mátadží, ne. Když jste požehnaní, tak nebudete mít vůbec žádnou závist. A tato závist jde někdy až do takové míry, že řeknou: „My jsme z Cabelly a vy jste z Alvery.“ Hotovo. Přitom jsou (ty vesnice) tak blízko, jako dvě nosní dírky. Ale budou si závidět. Budou si závidět: ́Proč Matka nepřijede do mé země, když může jet do tamté? ́ To také přichází z té nevědomosti, že –  ́toto je moje, toto je moje a toto tvoje. ́ Tato závist začíná takovým divným způsobem, že si ani neuvědomujeme, že Ona nám dala sílu milovat. Ohromnou sílu milovat. Nemůže to být nepříznivá síla, ale příznivá, dharmická síla někoho milovat. Což znamená bez jakéhokoliv chtíče a chamtivosti, bez jakékoli závisti. Ale lidská mysl se vyvinula do takové vychytralosti, že je pyšná, že může někomu něco závidět. Z této závisti, jak jsem vám řekla, pochází potom lakota. To je fakt. Protože něco někomu závidíte, chcete si koupit tu samou věc, pak musíte soutěžit s ostatními. Když má někdo nějakou lepší práci než vy, tak s ním musíte soutěžit. Tyto věci jsou všechny destruktivní a síly Bohyně jsou konstruktivní. Ona vám dává všechny síly, které jsou absolutně konstruktivní. Pak říká: „Já déví sarva bhútéšu,“ – světci to také říkali – „kšámá rúpéna samsthitá.“ Kšámá je to, co nazýváte odpuštěním. Odpuštění ze srdce. Dobře, někdo k vám byl krutý, vulgární, zneužil vás, dělal vám problémy, ale vy máte tu sílu, větší sílu mu odpustit. Používáme tuto sílu odpuštění? Pak to, co také dělá pro vaše uvolnění, je, že vám dává spánek.  ́Já déví sarva bhútéšu, nidra rúpéna samsthitá. ́ Když jste unaveni a nemůžete usnout, tak vás uspí. Uvolní vás. Takže je silou uvolnění, protože působí skrze parasympatický nervový systémem. Sympatický nervový systém vás může vzrušit, přivést k depresi, ale parasympatik vás uvolní, uvolní vaše srdce, uvolní vaše tělo a cítíte se naprosto uvolněni a ospalí na klíně vaší Matky. Je ale mnoho lidí, kteří nemůžou spát. Protože přemýšlejí o něčem, čeho musí dosáhnout. Když nemůžete spát, tak s vámi není něco v pořádku. A když vy nemůžete spát, tak nemůžu spát ani já. Cokoliv se děje kolektivně, působí také na mě. Cokoliv uděláte špatného, působí i na mě, zvláště je-li to kolektivní. Takže nemůžete spát, protože přemýšlíte o věcech, které nemají žádnou hodnotu. Abychom to překonali, víte, že v Sahadža józe musíte jít do bezmyšlenkového vědomí. Ale když pracuje vaše ego nebo... Toto dítě velice vyrušuje, neustále ho vidím, jak tady pobíhá, raději mu to řekněte. Čí je to syn? Víte, v Indii jsou děti absolutně klidné, tiché. Proč? Protože matka přebírá zodpovědnost za výchovu dítěte. Měli jsme tolik programů, viděli jste snad, že by tam nějaké dítě pobíhalo? Včera tady také pobíhalo. Je to proto, že matka není zodpovědná za to, aby byly děti správně vychovávány, I když jste už tak staří, tak vám to musím říkat. Co je dobré pro vás, vaši společnost a pro novou generaci, která teď přišla. Pokud se stále v této nové generaci nechováte správným, normálním způsobem, jak můžete udělat dojem na ostatní? Takže vám to musí Matka říct. Nejzajímavější věcí, kterou do vás Matka vložila, je:  ́Já déví sarva bhútéšu, bhrántí rúpéna samsthitá. ́ Uvede vás do iluze. Protože někdy děti nemohou pochopit, dokud nejsou konfrontovány s iluzí. Musí se setkat s iluzí. Dovolí vám dělat špatnosti až do určitého bodu, kdy zjistíte, že jste ztraceni. Je velice důležité, že s vámi hraje tuto hru Mahámáji. A mluví se o tom v každém náboženství, že se ztrácíme s tímto klamem. Jaký druh iluze máme? Máme iluzi ega. Ego mužů, jakože jsou velice mocní, že si mohou dělat, co chtějí, a že za to nebudou potrestáni a ženy že se mohou chovat stejným způsobem. Nechápou, že to je iluze, kterou do nás vložila Matka – pro nás, abychom zjistili, že jsme na špatné cestě. Protože když někomu řeknete: „Tohle je špatné, nedělej to,“ pořád ještě nejsou dostatečně zralí a tak budou pořád dokola dělat špatné věci. Tak Matka řekne: „Dobře, jen pokračuj, velmi dobře. Velmi dobře. Chceš skočit do moře, tak skoč.“ A pak si uvědomíte, že jste byli pod vlivem klamu. Jenom tak se můžete vrátit zpátky. Jinak – bez jakéhokoli problému – se nemůžete vrátit. Mnoho z vás je tak tvrdohlavých, tak sebevědomých. Cokoliv vám může člověk říct, nebudete to poslouchat. O čemkoliv se vás můžeme zkoušet přesvědčit na mentální úrovni, tak to nepřijmete. Takže tato bhrántí, tato iluze, je nad myslí. Je mimo mysl. Někdy to funguje velice dobře u problémových lidí. Nyní, jste-li v pozici matky, tak nechcete, aby bylo vaše dítě zničeno, přirozeně. Cítí se zodpovědná a myslí si:  ́Nyní získali spojení s Božským a toto spojení by nemělo být zničeno. Měli by být stále požehnaní a šťastní. ́ To všechno je uloženo v nás. Vybudováno v nás, od našeho ranného dětství, ale my na to zapomínáme, pomalu to začneme ztrácet. Možná, že zvyklosti jsou takové, nebo možná, že je ego takové. Možná, že také zapomínají, že jsou realizované duše. Mluvím k vám, k lidem, kteří jste realizované duše. Nemluvím k lidem, kteří jsou již ztraceni nebo k lidem, kteří teprve hledají cestu k Sahadža józe. Ale způsob, jakým vám to bylo vysvětleno, způsob, jak jsem k vám mluvila sladce a s láskou, s citem, s laskavostí, a když to nechápete, tak jdete do bhrántí. Například se také říká: „Já déví sarva bhútéšu, ladžja rúpéna samsthitá.“ Ladžja – nevím, jak to popsat, není to stydlivost. Je to druh studu, který se týká vašeho těla. Teď mají soutěže krásy. V Indii mají také soutěže krásy. Proč píšete? Co si píše? Není třeba si psát, bude kazeta. Ano?  ́Ladžja rúpéna samsthitá ́, – znamená, že musíte mít stud, co se týče vašeho těla. To je zvláště pro ženy. Na dětech uvidíte, že ženy jsou velmi cudné. Podívejte, malá děvčátka jsou velice cudná, ale tento stud postupně zmizí. Ale na začátku se dokonce stydí přede mnou. Přijdou ke mně, skloní hlavu, dokonce neřeknou ani „Namasté“, jsou velice sladké. A nemají rády lidi, kteří nosí podivné oblečení. Pamatuji si, jak si jednou moje vnučka prohlížela časopis, ve kterém byla žena v plavkách. Řekla: „Co to děláš? Radši si oblékni pořádné šaty nebo přijde moje babička a pěkně ti naseká...“ Pak otočila stránku a viděla tam muže v malých slipech – nevím proč to lidi dělají – Řekla: „Tento člověk vypadá jako úplně nestydatý muž! Ten teď zažije pěkné věci,“ a zavřela to. Pak povídá služce: „Spal to, spal to, nechci to vidět!“ Tak malá holčička, a věděla, že to bylo špatné. Dnes ale provádíme velké přehlídky našeho těla a někdy cítím, že všichni tito módní návrháři zemřou. Nebo zkrachují, protože lidé si oblékají takovéto malé šaty. Co to je? Není tu žádný prostor pro žádného umělce, aby ukázal svoji práci nebo ukázal svoje umění, jak vás může obléci. V Japonsku jsem se zeptala – je to už dlouho, teď Japonci následují Američany, ale před tím – řekla jsem: „Jak to, že nosíte tato kimona, která jsou tak dobře udělaná a nákladná a trvá to dlouho, než si je oblečete?“ Řekli: „Víte, když Bůh udělal lidské tělo tak krásné, je to Jeho umění a my ho musíme ozdobit svým uměním. Takže to, co děláme my, je, že přinášíme své vlastní umění, abychom jej ozdobili.“ Skutečně se mi to líbilo, protože v Indii je to to samé. Když je to žena, tak musí nosit sárí, které je vyrobeno velice umně, velice krásně. Jen aby zdobilo její tělo, aby vyjádřilo respekt tělu. Ale zdá se, že toto vlivem Američanů zmizelo. Jsou to nemyslící lidé, absolutně bez mozku. Nemáme se čemu od nich naučit. Jen dvě stě let starý národ – a my jsme je začali následovat a přitom ani nevidíme, co se děje v jejich vlastní zemi. Jací jsou to lidé, jak žijí, jaká je jejich představa, jaký je jejich smysl života. Každý falešný guru je využil. Protože nemají žádné mozky. Kdyby nějaké mozky měli, tak by je nikdy nepřijali. Mají rozum na to, jak funguje počítač, jak funguje televize – mechanické věci. Ale co se týče jejich vlastního těla, tak nevědí, jak to zvládnout. V Indii měli soutěž krásy a mnoho rozumných lidí bylo proti tomu. Protože to je jako prodávání vašeho těla a vydělávání peněz. Jaký je rozdíl mezi prostitucí a tímto? Když vyděláváte peníze prodáváním svého těla, tak je to prostituce. Neměli byste prodávat svoje tělo. To není to, co pro vás Bohyně udělala. Musíte se obléci správným způsobem – jsou tu různé příležitosti a tak se podle nich musíte obléct. Jednou jsem dala jedné ženě velice krásné sárí – říkáme tomu pajthaní – jako dárek, a byla přitom příležitost inaugurace jedné knihy a tato žena tam přišla. Tak jsem se jí zeptala: „Proč nemáš na sobě pajthaní?“ Řekla: „Proč? Vždyť tady není žádná svatba, jak mohu na tomto večírku mít na sobě pajthaní? Na to musí být nějaká svatba. Velmi sladce. „To si mohu obléci na svatbu.“ Je to záležitost různých příležitostí, které se oslavují. Jako v Indii, když jdou ženy uctívat různá božstva do chrámů a podobně, tak budou mít na sobě všechno, co je potřebné pro setkání s Bohyní. Představte si, že by na tento program přišli lidé, kteří by měli na sobě takové oděvy jako... jak to nazvat... hippies – nevím, co by se se mnou stalo, myslím, že bych rychle zmizela. Takže, je třeba mít k tělu úctu. To je to, co řekla jako první:  ́Ladžja rúpéna samsthitá. ́ Teď můžete říct, že existují lidé, kteří podstupují koupele v řekách a podobně a mají na to všemožná ospravedlnění. Ale vy jste svatí, vy jste realizované duše, vy se nemusíte dívat po lidech, kteří realizovaní nejsou a nechovají se správně. Musíte dělat to, co by měl dělat svatý. Existuje tolik různých vlastností, které vám Bohyně dala. Další je:  ́Kšudhá rúpéna samsthitá. ́ Bohyně je Tou, která nám dala hlad, musíme jíst. Dnes je módou být hubený, nebo jakkoli tomu můžete říkat. A víte, že se rozšířilo mnoho nemocí. Anorexie, tohle, tamto. Protože ženy chtějí jíst málo. Můžete změnit to, co jíte, ale není smyslem života starat se jen o své tělo. Tělo není tou jedinou důležitou věcí. Co je důležité, je váš Duch. A Ona je Tou, která vám dává Kundaliní, Je Tou, která vám dává metodu vzestupu. Ale oni se pořád starají o své tělo. Je to něco, co nedokážu pochopit, zvláště ženy, které jsou šakti. Pak další věcí je, že následují nějakou módu. Móda je šílenost! Když jsem byla malá, tak jsem nosila jenom blůzu jako je tato, ale v Indii také začala móda. Začali zvětšovat a zmenšovat velikost rukávů – skončili někde tady. Říkala jsem si, co je to za nesmysl? Proč takto utrácet peníze? Máte určitý střih a je to tradičně přijímaný vzor, který byste měly mít. Proč chcete zvětšovat nebo zmenšovat velikost rukávů? Podle módy – je to móda. Kdo dělá tuto módu, Déví? Déví udělala tu módu? Kdo udělal tu módu? Tito lační, nenasytní lidé, kteří z vás dělají blázny a vy se pokoušíte následovat jejich trendy. Například, jak už jsem vám řekla, musíte si dávat do vlasů olej. Aspoň v sobotu si dejte dostatek oleje do vlasů a pak si je umyjte. Ale vy to nebudete dělat a pak začnete ztrácet své vlasy. Dokážu pochopit, když nemáte čas, když jste velice vytíženým člověkem. Ale proč neudělat také něco, když je to potřeba, pro svou údržbu? Takže starat se o své tělo, jenom aby zhublo, ztratíte vlasy, váš zrak bude slabý, zuby vám vypadají a vy se stanete velice brzy starou čarodějnicí. Stejné je to i s muži. Muži dnes také chodí do salónu krásy, jak mi řekli. Příliš mnoho peněz a hlouposti dohromady. To není třeba, když vedete dobrý a zdravý život. Musíte cvičit a meditovat! Když meditujete, stanete se klidnými. Díky tomuto klidu – budete ohromeni, budete mít tolik energie. Tolik energie se plýtvá na myšlení. Ale o čem pořád přemýšlíte? Když se někoho zeptáte: „Na co myslíš?“ „Na všechno...“ Ale  ́všechno ́ znamená co? Proč tolik myslíte? Na co taková potřeba myslet? Je to zvyk. Lidský zvyk. Pořád o všem přemýšlet. Například – zrovna teď jsou tady tři koberce. Když na ně dám pozornost, vidím, jak jsou pěkné, jen se tím těším. Těším se tím, co ten umělec vytvořil a to je všechno. Žádná slova, nic, jenom to potěšení uvnitř sebe. Ale když se zeptáte někoho jiného, tak začne říkat: „Ó, to není dobré, tamto není dobré, to je vysoká cena, toto a tamto...“ Radost toho umělce je pryč. Nemůžete získat tu radost. Tu radost, kterou hledáme. To, co hledáme, je radost. A i když najdete způsob, jak to udělat, tak toho nedosáhnete. Protože myšlení je reagování, reagování na všechno a to dělá život tak ubohým. Život člověka, který tak přemýšlí, a také ostatních. Dám vám jeden příklad: Tenhle hangár jsme postavili, protože tu bývají silné deště a někdy i sněží. Tak jsem si říkala: „Bylo by fajn mít něco hezkého.“ Tak jsme to postavili. Je to velice dobře udělané. Ale v téhle Itálii je mnoho přemýšlejících lidí, spousta, proto to není progresivní země. Zažádali jsme o to před třemi lety. Tři roky drželi naše peníze zamčené v bance. Představte si to! A poprvé řekli: „V pořádku, všechno je v pořádku, můžete to mít.“ Mělo to sedmdesát podpisů těchto Italů. A pak přišli ti samí lidé: „Ne, ne, ne, musíte to změnit na měď.“ Řekla jsem: „Proč?“ „Protože měď bude esteticky vypadat velmi dobře.“ Ale copak nevědí, hlupáci, že ta měď bude za chvíli vypadat stejně jako tohle? Jenom za měsíc bude mít stejnou barvu. To je idea estetiky. A tak jsem jim řekla: „Nechceme vaši půdu, nechejte si ji a dejte nám zpátky naše peníze.“ Je to tak jednoduché. Proč? Protože mají svůj výbor, komisi, úřady. Musíte tím vším nesmyslem projít. Protože všichni velmi vážně zasednou – „musíme to prodiskutovat, musíme to zkonzultovat, musíme se každého zeptat...“ Nakonec, co z toho vzejde? – Žádný pokrok. Není v nich žádný mír. Nevím, možná je třeba něčím je podplatit, což se stydí říct. Nechápu, v čem to je? Nedokážu to pochopit, že jedna kancelář řekne: „Ano“, a potom, když se to k nim vrátí, zase řekne: „Ne“. Takže, to co se vám snažím říci je, že přílišné myšlení je znakem ega. Ale oni nenacházejí žádná řešení, žádného druhu. Nikdy nedospějí k žádnému řešení, protože jen diskutují, argumentují, přemýšlejí a nemají žádná řešení. Nuže, je důležité, aby sahadžajogíni dělali introspekci. Introspekci uvnitř. Introspekce znamená pohled dovnitř. Pohled dovnitř –  ́proč přemýšlím? O čem přemýšlím? Proč je potřeba přemýšlet? ́ Stanete se nirvičára (bezmyšlenkovými). Nedovolte vaší mysli, aby z vás dělala hlupáky. Tato mysl je jako opice, skutečně jako opice. A když začne fungovat, tak vás přinutí skákat z tohoto konce na ten a odtud tam. A když k nějakým závěrům dospějete, tak pokud to není realizováno, tak jste tím nejubožejším člověkem na světě. Viděla jsem lidi, jak sedí a přemýšlejí o něčem, co je naprosto absurdní. A můžete vidět, co se z tohoto přemýšlení děje na globální úrovni. Jaký má smysl létat na Měsíc? Tolik lidí je vyřazených, tolik lidí umírá. Jaký má smysl létat na Mars? Co tam dostanou? Dělají to, protože si vytvořili zvyk. Prvně přijeli do Indie, pak do Číny, pak tam, pak tam... Nemůžou si sednout, usadit se. Nemůžou se usadit ani ve svém domě, zvláště muži. Když cestujete vlakem, i když zastaví jen na dvě minuty, muži musí vystoupit. Žena si bude dělat starosti, a teprve až se vlak rozjede, tak budou naskakovat. Myslím, že takový člověk je ztřeštěnec. I když říkám, že jsme jako opice, ale opice tohle nedělají. Oni prostě nedokážou vydržet na jednom místě. K meditaci si musíte sednout na jedno místo, neskákat sem a tam. Je to velice těžké. Ženy mají jiný problém. Zatímco vaří, tak meditují. Nemají čas. Mají své přátele, musí nakupovat různé věci a naplnit dům vším možným harampádím. Nemají na nic čas. Taky se pouštějí do různých dobrodružství, chtějí dělat byznys, chtějí dělat to, tamto... Ale na meditaci, to čas nemají. Takže  ́usazení se ́ je velice důležité. Usaďte se. Jedna žena mi řekla: „Matko, když se usadíme, budeme velice tlusté.“ Dobře, to nevadí, ale usaďte se. Jsou tu nejrůznější výmluvy, aby nemusely meditovat. „Jo, medituji, Matko, ale víš, v této moderní době je velice těžké meditovat.“ Máme krize ve svém životě, máme problémy ve svém životě, ale budete překvapeni, když je nějaká krize v mojí rodině nebo v Sahadža józe, tak se okamžitě stanu bezmyšlenkovou. Spontánně se stanu bezmyšlenkovou, protože ten problém bude vyřešen Paramačaitanjou. Paramačaitanja ten problém vyřeší. Proč bych měla přemýšlet? Zapomeňte na to. Nechejte Paramačaitanju, aby se o to postarala. Když nezávisíte na své Paramačaitanje, tak vám to nepomůže, nedá vám to žádné řešení. Pak chodíte pořád dokola se svým mozkem a pracujete na tom. To je to, co určitě musíte vědět: že jste spojeni s všepronikající silou Božské lásky. To není láska, která je hloupá. Je to láska, která myslí. Láska, která je pravdou, láska, která je radostí. To všechno je ve vás uloženo a teď jste získali realizaci. A vy místo toho, abyste se vyvíjeli, skáčete na věci, které nemají žádnou hodnotu. Tolik sahadžajogínů se ztrácí. Nedávno mi kdosi řekl, že jsme ztratili sto sahadžajogínů, protože začali následovat jiného sahadžajogína, který začal vidět nějaké věci. Tak oni je také chtěli vidět. Když něco můžete vidět, znamená to, že tam nejste, je to tak prosté. Řekněme, když jsem na vrcholu hory, tak tam jsem. Ale když jsem od té hory vzdálená, tak ji mohu vidět. Čím více něco vidíte, tím víc jste od toho vzdáleni. Chápete tu pointu? Že ten jemný stav, sukšma, je, že vy sami tím jste. Tak jak můžete vidět sami sebe? To je bod, který musí sahadžajogíni pochopit. Kdokoli řekne: „Víš, Matko, on může vidět Tvoji auru okolo Tebe. Dokáže vidět takové věci.“ Jak to můžete vidět? Nemůžete to vidět, protože vy tím jste. Takže všichni takoví lidé, kteří jsou velice populární, se vás na začátku Sahadža jógy snaží ovládat a dělat z vás hlupáky a pak jste vyhozeni. Takže teď je to, čemu se říká soud. Jsou tu síta a síta a síta, kterými musíte projít. Kde jste okouzleni tím nebo tamtím, nebo se nadchnete pro to či ono. To všechno vás krok za krokem přivádí k bodu, – přicházíte k bodu, kde je vaše zničení jisté. Protože vy se musíte stát Duchem, vy musíte stoupat v duchovním životě. A jestli je váš pohyb směrem dolů, kdo vám může pomoci? Tohle je velice zajímavá doba, jak jsem již řekla, doba soudu. A v této době musíme být opatrní, protože jsme svými vlastními soudci. Nikdo vám nemusí říkat, že jste napadeni tady a tamhle. Vy sami můžete cítit, v jakých čakrách jste napadeni. Můžu zkoušet cokoli, – nasávat vaše problémy, abych vás stále udržovala na vzestupu, ale cítím, že tato metoda mé pomoci vás neučiní tak silnými. Protože si myslíte:  ́Konec konců Matka nasaje moje problémy. ́ Když dostanu sto dopisů, tak devadesát devět procent z nich jsou dopisy, kdy si sahadžajogíni stěžují na ten problém nebo tamten problém. Jsem ohromena! Vy máte všechny tyto kvality už v sobě probuzeny. Jsou ve vás. Používejte je! Někdo řekne: „Tamten muž mi dělá problémy, žena mi dělá problémy, manžel mi dělá problémy.“ Jenom odpusťte! Jen odpusťte! Vaše síla odpuštění je chabá. A navíc, co všechno napsali ti svatí – vy máte sílu pravdy. Znáte realitu. Mnohem víc, než ti svatí, kteří velebili Bohyni. Kdybyste si jen uvědomili, na jaké úrovni sedíte, neupadali byste, nepadali byste tolik dolů. Jediný problém, který máte je, že si musíte uvědomit, že váš vzestup musí být duchovní. Tyto kvality už jsou ve vás velice dobře vyvážené a uložené, více než dharma. Dharma může být síla  ́vzdát se ́ nebo  ́upadnout ́, ale tyto síly nejsou ve vás nikdy zničeny. Vzpomínám si, jak jsem jednou jela poprvé do Ameriky a setkala jsem se s jedním mužem. Příští den přišel a řekl: „Matko, já jsem se změnil, změnil..!“ „Co se stalo?“ „Nenáviděl jsem svého strýce, nikdy jsem s ním nechtěl mluvit, velice jsem se na něj zlobil. Ale jen si to představte! Včera jsem se s ním setkal, objal jsem ho a políbil. A řekl jsem mu: „Odpustil jsem ti, úplně jsem ti odpustil. Ale teď se kvůli tomu neciť vinným.“ Začal se na mne takhle dívat.“ Takže s probuzením Kundaliní přijdou všechny tyto krásné vlastnosti. A pak vaše štědrost. Vaše krásná bytost, která je osvícená Duchem, dokáže světu, že Sahadža jóga je pravda. Včerejší nádherné divadelní hry nám to ukázaly, ale nemělo by tu být mentální uspokojení uvnitř vás, že:  ́Já jsem dostal realizaci, teď jsem tímto. ́ Ne, ne mentálně! Je to stav, je to stav; a abyste toho stavu dosáhli, musíte opravdu meditovat a najít si čas pro meditaci, každý večer a každé ráno. Čím více budete meditovat, tím lepší to bude. Na nic se nevymlouvejte. A nenamlouvejte si nic. Nic jiného není důležité! Váš vzestup je důležitý, jestli skutečně chcete zachránit svět v této Kali juze. Myslím, že dnes jsem vám zcela objasnila, jaké kvality jsou ve vás obsaženy. Jsou tam. Nejsou to dharmy, ale jsou to kvality, jsou prostě ve vás. Vy jste jen obrátili svou pozornost k něčemu opačnému. Jinak všechny tyto kvality jsou už ve vás obsaženy, už tam jsou. Nic je nedokáže zničit – kromě vás samotných, jestli jste je zničili, nikdo vám nemůže pomoci. Nechť vám všem Bůh žehná!