Day after Shivaratri Puja, Talk to Sahaja Yogis, Laguna of Glenrock, Newcastle, (Australia), March 1st, 1992

Toivottavasti piditte paljon eilisestä pujasta.

Tänään halusin puhua tietyistä asioista, jotka hämmentävät ihmisiä aika lailla. Tietyt asiat on ymmärrettävä Sahaja Yogassa. Ensimmäiseksi, että Sahaja Yogassa ei ole fundamentalismia. Kenenkään ei pitäisi käyttää sanojani: 'Äiti sanoi niin', ei kenenkään. Näin kaikki muut hierarkiat on rakennettu kirkoissa kaikkialla. Jokainen voi lukea siitä, jokainen huomaa sen. Ihmisiä ei voi kontrolloida sanomalla: 'Äiti sanoi niin'. Se osoittaa, että yritätte käyttää sanojani ihmisten komenteluun. Te ette ole vastuussa. Jos sanon jotakin sahaja-joogien tilaisuudessa, sanon sen siksi, että kyse on luottamuksellisesta keskustelusta Minun ja lasteni välillä. Sitä ei pidä lähettää tietokoneidenne välityksellä ympäri maailmaa ilman johtohenkilön hyväksyntää.

Sahaja Yogassa ei pidä hätiköidä. Sellaista ei siis pidä tehdä. Tämän olen nyt sanonut, ehdottomasti. Kukaan ei voi enää muistaa, mitä olen sanonut, he käyttävät vain nimeäni. Äiti sanoi niin vuonna 1970... 1970 en puhunut mitään englanniksi. Näitä historiassa tapahtuneita lausahduksia ei pitäisi käyttää. Me elämme nykyhetkessä. Silloin tilanne saattoi olla sellainen, että saatoin sanoa jotakin, mutta nyt tilanne on erilainen. Ehkä siksi, että sahaja-joogeja alkoi silloin tulla Sahaja Yogaan, ehkä he tarvitsivat jonkinlaista ohjausta. Kysymys on ensinnäkin matkasta.

Se on matka. Jos kuljette ylös rinnettä, silloin teidän täytyy käyttää erilaista tekniikkaa. Kun sitten kuljette tasaisella maalla, silloin teidän ei tarvitse tehdä niin, kuin kiipeäisitte vuorelle. Tämä on siis matka, Sahaja Yoga -matka kohti päämääräämme. Päämääränämme on vapauttaa maksimaalinen määrä ihmisiä Sahaja Yogaan. Mutta sitä ei pidä omia itselleen. Sanon sen uudelleen: kenenkään ei pidä omia johtajien tehtäviä itselleen. Olen nimittänyt johtohenkilöt koordinoimaan teitä, mutta teillä on aina suora suhde Minuun. Tähän saakka ei kenelläkään näillä Jumalaan uskovilla ihmisillä ole ollut suoraa yhteyttä, mutta nyt teillä on, joten miksi ette käyttäisi Minua? Ja jos johtajia on, teidän pitää kysyä johtajilta.

Kenenkään ei pidä ottaa asioita omalle vastuulleen ja alkaa saarnata ihmisille. Emme me pidä saarnaamisesta. Sitä on jo kuultu riittämiin. Ei ole mitään tarvetta saarnata muille; jos pitää saarnata, saarnatkaa itsellenne, mutta ei muille. On ymmärrettävä, että kysymys on elävästä prosessista. Ymmärrämme tämän, kun katsomme juuren kärjessä olevaa solua. Se on älykäs, se hallitsee täysin itseään ja sillä on suora yhteys jumalalliseen voimaan. Se liikkuu itsestään, mutta huomio on kollektiivissa; kollektiivi tarkoittaa puuta. Se liikkuu sellaiseen suuntaan, että ei tule kiistaa, ei tule riitaa, koska ei ole esteitä. Se liikkuu.

Jos eteen tulisi joku suuri este, kuten kivi, se kiertää sen ympäri, ympäröi sen moneen kertaan, jotta tuleva puu voisi kasvaa. Se, mitä saatte menneisyydestä, on suhteellinen ajatus siitä, mihin olette päässeet. Ja tulevaisuudesta teidän pitää tietää se, kuinka pitkälle teidän pitää päästä. Tämän ymmärtäminen on tärkeää, koska tällaiset asiat hiipivät länsimaalaisten mieliin hyvin helposti. He eivät halua suoraa suhdetta Minuun. Tällä tavalla alkaa sitten muodostua ryhmiä. Yksi alkaa julistaa: 'Äiti sanoo niin'. Selvä. Yksi leiri on pystytetty. Toinen sanoo: 'Äiti sanoo näin'.

Joku käyttää nauhoituksiani. Mitä tahansa. Teidän ei tarvitse millään tavalla mennä mukaa tällaiseen ja kuunnella heitä. Jos he haluavat saada aikaan jotain uutta, heidän pitää puhua siitä suoraan Minulle eikä tehdä mitään omin päin, mikä on hyvin väärä asenne Sahaja Yogaa kohtaan. Ennen kaikkea meidän pitää tietää, että kyse on elävästä prosessista. Siihen ei voi liittää mitään keinotekoista, mikä vääristäisi Sahaja Yogan kasvua. Se on hyvin tärkeä asia ymmärtää. Siellä näen, että ihmiset eivät ymmärrä Sahaja Yogaa. Sitä ei voi valaa mihinkään muottiin. Se muotoutuu itsestään.

Se toimii itsestään. Meillä ei siis voi olla mitään hierarkiaa, ei koskaan. Näistä hierarkioista tulee lopulta este teidän ja Minun välille, mistä en pidä. Kaikille johtohenkilöille on kerrottu, että kaikki heidän saamansa kirjeet ja muut viestit pitää lähettää Minulle. Haluan nähdä ne itse. Mutta joskus he tekevät... joistakin johtajista, etenkin Australiassa, Minulla on ollut hyvin huonoja kokemuksia. Mutta nyt teillä on täällä viisas ja järkevä johtaja. Minusta hänessä ei ole mitään vikaa. Ainoa asia on, että hän on joskus aivan liian lempeä joillekin ihmisille. Hänen olisi pitänyt sanoa ihmisille.

Eilen sain kärsiä aika lailla kahden naisen takia, koska hän ei ollut kertonut heille, kuinka kamalia he ovat. Minun piti sitten imeä itseeni aika paljon heidän typeryyksiään. Sillä jos johtaja ei ole lempeä, te alatte ärsyttää häntä. Jos hän on hieman tiukka, alatte vainota häntä. Pitää vain oivaltaa se, että kaikki on elävää prosessia, ja eräänlaisen koordinaattorin kautta Äiti yrittää saada asiat toimimaan yksinkertaisemmin. Esimerkiksi jos kaikki kirjoittavat Minulle pienen pienistä asioista... Siis ihmiset kirjoittavat Minulle kaikesta, kuulkaa. Joskus jotain niin täysin joutavaa, että se todella naurattaa. Minulta ei tarvitse kysyä sellaista, että 'Äiti, täältä ei saa intialaisia mausteita mistään'. Kaikenlaista tällaista tyhmää. Toinen asia on miehet tai vaimot.

Sillä teidän ei pitäisi katsella sellaisia elokuvia tai tv-ohjelmia, joissa poikkeuksetta näytetään miehen ja vaimon välistä riitelyä. Jos katsellette sellaista, te opitte ja omaksutte. Aivan kuin papukaija. Kopioitte karkeita ilmaisuja, joita pitää sanoa miehelle tai vaimolle, ja sitten toistatte niitä samalla tavalla. Ja monet asiat olisi voinut ratkaista aivan helposti. Mielestäni toimiva avioliitto on pelkästään naisen asia, ei niinkään miehen. Tavallisesti miehet eivät halua mennä naimisiin, tavallisesti. Vaikka heillä ei ole vastuuta eikä heidän tarvitse synnyttää lapsia eikä muutakaan. Mutta siltikään he eivät halua naimisiin. He ikään kuin pelkäävät myös hieman, erityisesti lännessä, ei Intiassa.

Intiassa miehet haluavat naimisiin, koska he saavat jonkun, joka hemmottelee, joka ei koskaan sano vastaan, joka kuuntelee ja on nöyrä. Niinpä he haluavat naimisiin. Mutta täällä lännessä olen huomannut, että miehet eivät halua naimisiin. Sanoin eräälle kaverille, että hänen pitää mennä naimisiin, niin hän katosi kolmeksi päiväksi. Tämä naimisiin menon ongelma... meillä pitää olla avioliittoja. Tämä naimisiinmenon ongelma syntyy, kun yleensä naiset eivät tiedä, miten sopeutua, Minun on sanottava. Ensimmäiseksi teidän pitää todella hemmotella miehenne. Itse asiassa heidän pitää olla täysin riippuvaisia teistä kaikessa. Mitä he silloin voivat tehdä? Mutta rakkaudella, ei alistamisella.

Älkää vaatiko mitään. Älkää odottako mitään. Olkaa vain helliä ja kilttejä ja osoittakaa rakkauttanne. Silloin he tottuvat siihen eivätkä voi elää ilman sitä. Teidän vanhempienne olisi pitänyt kertoa teille nämä niksit, mutta he ovat ehkä olleet samanlaisia kuin tekin, joten ette tunne kaupankäynnin niksejä. Avioitumisen jälkeen meidän pitää sanoa: 'Me olemme', 'me'. Ei pidä sanoa 'minä'. Ja pitää myös ymmärtää, että miehet ovat erilaisia kuin naiset. He ovat erilaisia. Te olette yhteiskunnan säilyttäjiä.

He luovat, mutta te säilytätte, ja teillä pitää olla paljon enemmän kärsivällisyyttä ja myötätuntoa, mitä teillä epäilemättä onkin. Teidän on käytettävä feminiinisiä ominaisuuksianne, ja tulette hämmästymään, että olette shakteja miehille. Olette voima miehille. Siksi miesten on kunnioitettava naisia. Jos he eivät kunnioita naisia, ei naisten romanttisuutta ja muuta typerää, vaan persoonallisuutta; jos he eivät kunnioita, silloin he joutuvat kärsimään kaikilla tavoilla. Etenkin aineellisesti. He kärsivät aineellisesti ja myös heidän maineensa kärsii. Jotkut naiset ovat äärimmäisen vaativia ja odottavat liikoja. Ehkä he ovat katsoneet elokuvia Romeosta ja Juliasta ja sellaisista. Mutta jos katsotte Romeota ja Juliaa, näette mitä Shakespeare halusi viestittää.

Hän oli 'avadhuta' (oivaltanut). Hän halusi viestittää, että kaikki tällainen on tyhjänpäiväistä. He kuolivat molemmat. He eivät koskaan voineet nauttia kumppanuudesta. Meillä oli Englannissakin paljon tällaisia ongelmia, niinpä kysyin: "Millaisia kirjoja te luette?" Useimmat lukivat romanttisia kirjoja. Hyvä, mutta romantiikkaa ennen avioliittoa. Ei ole kirjoja romantiikasta avioliiton jälkeen, voitteko kuvitella! Tietenkin silloin tulee ongelmia. Avioliiton jälkeen riidellään, ennen avioliittoa on romantiikkaa.

Siis miksi mennä naimisiin? Ja kun sanoin, että mies on perheen pää, se ei tarkoita, että mies saa alistaa naista. Ei koskaan. Te tulkitsette sitä... Joskus luulen, että joidenkin aivot ovat nurinpäin. Sanoin, että hän on perheen pää. Jos sanon, että joku on teidän johtajanne, se ei tarkoita, että hän voi alistaa teitä. Jos perheen pää alkaa alistaa, jos aivot alkavat alistaa ruumista, mitä ruumiille tapahtuu? On typerää tehdä sellaisia päätelmiä. Te olette perheen sydän. Aivot voivat kuolla, mutta sydän kestää viimeiseen asti.

Yrittäkää ymmärtää, sydämen ja aivojen pitää toimia täydellisesti yhdessä. Ja lapset ovat Sahaja Yoga -yhteisön huomio. Miten voitte ajatella sellaista, että jos sanon 'perheen pää', niin mies alistaa sydäntä. Miten se voisi? Ihmiset noukkivat sanoja sieltä täältä ja käyttävät niitä omien heikkouksiensa puolustamiseen Sahaja Yogassa. Mutta tällainen pakeneminen ei auta teitä kasvamaan. Teette itseänne vastaan, se ei ole teidän eduksenne. Se, mitä yritän kertoa teille on, että jos yritätte hyväksyä kaikki nämä vanhentuneet Sahaja Yogan ajatukset, te uppoatte, mätänette. Sahaja Yogaan tulemisesta ei ole ollut mitään hyötyä. Olemme raikkaita, olemme uusia ja eläviä.

Emme hyväksy tällaisia ajatuksia miehistä ja naisista. Kun sanoin, että mies on perheen pää, se ei tarkoita, että voitte alistaa vaimoanne ja piinata häntä. Se ei myöskään tarkoita, että johtajat saisivat alistaa, ei koskaan. Heidän ei pidä koskaan alistaa. Heidän pitää käyttää viisauttaan, rakkauttaan ja myötätuntoaan ja opastaa teitä oikealla tavalla. Sain hyvin kummallisen kirjeen, että erään johtajan vaimo – ei johtaja, vaan vaimo – kielsi erästä sahaja-jooginia tulemasta taloonsa ja meditaatioon, koska en ollut mennyt hänen taloonsa. Voitteko kuvitella? Järjetöntä. Jos sanon hänelle siitä, hän käyttäytyy vieläkin tylymmin tätä jooginia kohtaan. Käyttäytymällä näin hän ei tiedä kuinka paljon hän menettää Sahaja Yogassa.

Tiedätte, että olen ailahtelevainen persoona. Voin mennä ihan minne haluan. Mutta hänen olisi pitänyt ottaa syy itselleen, jos hän ajatteli, että en mennyt tämän jooginin taloon, vaan mieluummin jonkun toisen taloon. Vielä eräs asia: 'Tämä on minun taloni'. Tämä on mitä suurinta pötyä. 'Äidin pitää tulla minun talooni'. Erityisesti intialaiset käyttävät sitä liikaa. 'Olkaa niin hyvä ja tulkaa talooni, Äiti. Tulkaa nauttimaan illallista kanssamme'. Kuka sinä olet?

Olet sahaja-joogi. Joten sinun talosi on Minun, sinä olet Minun, kaikki on Minun. Mihin sinun taloosi pitää tulla? Silloin olet erillään. Tämäkin on intialaista ajatusmaailmaa, Minun on tunnustettava. 'Minun taloni'. Hölynpölyä, kaikki talonne, kotinne ovat Minun. Jos menen sinne, se ei tarkoita, että rakastan teitä enemmän kuin ketään muuta. Sitä se ei tarkoita. Täytyyhän Minun jonnekin mennä.

Kuten joku kysyi Minulta: "Miksi synnyitte kristityksi?" Vastasin: "Jonnekinhan Minun piti syntyä". Se oli hyvä kristityille, koska kristityt ovat mieleltään täysin fundamentalisteja. Mieleltään he ovat täysin fundamentalisteja. Mieleltään. Se on vaarallisempaa. Muslimeista näkee heti, että he ovat fundamentalisteja, koska heissä ei ole sellaista kyvykkyyttä. He ovat avoimesti fundamentalisteja, mutta kristityt ovat todella suuria fundamentalisteja. Mutta nyt jonkun kotiin menemisestä on tullut ongelma Minulle. Sillä jos menen jonkun kotiin, tämä henkilö alkaa egoilla: "Ooh, Hän tuli kotiini".

Vielä kerran, teidän ei pidä sanoa: "Äiti, tämä on minun kotini". "Äiti, tämä on Sinun kotisi." Jos tulen sinne, oikein hyvä, jos en tule, oikein hyvä, mitä merkitystä sillä on? Ja sanon vielä uudelleen, että mitään ei pidä lähettää tietokoneidenne tai muiden kautta ilman keskustelua johtajanne kanssa ja hänen tarkastustaan. Se voi saattaa Minut suuriin vaikeuksiin, ja huomenna saatan istua vankilassa. Miksi ette ymmärrä tätä? Kun kirjoittelette mitä haluatte. Tällaista vastuutonta käytöstä en voi ymmärtää. Ja asioita, joita en ole sanonut, laitetaan Minun sanomikseni. Tämä osoittaa kypsymättömyyttä ja hätiköintiä.

Sellaisista asioista pitää keskustella. Ja pitää käyttää harkintaa. Pääasia on harkintakyky. Teidän pitää kysyä neuvoa olennaisista ja tärkeistä asioista johtajaltanne. Etenkin sellaiset asiat, jotka kirjoitetaan ja julkaistaan, joita jaetaan ihmisille, ovat erityisen tärkeitä näyttää johtohenkilöille. Niiden kanssa ei tarvitse kiirehtiä. Kaikki julkaistut kirjat ja tallenteet, kaikki sellainen pitää tehdä täysin johtajan suostumuksella ja myötävaikutuksella. Sanoisin, että johtajan pitää hyväksyä ne allekirjoituksellaan. Silloin voin pitää häntä vastuullisena. Mutta jos olette omavaltaisia ja teette asioita omin päin, silloin se voi olla vaarallista.

Minäpä kerron yksinkertaisen esimerkin. Minulta kysyttiin: "Äiti, mitä olette mieltä, jos perustamme Vishwa Nirmala Dharman Melbourneen?" Vastasin: "Hyvä on". En tiennyt, että siitä tulisi järjestö, että pitää järjestää vaalit ja kaikkea, en tiennyt. Sanoin vain: "Hyvä on, sellaisen voi perustaa". Vishwa Nirmala Dharma on kaikkialla, mutta ihmisillä ei ole mitään yhdistystä. Se on vain eräänlainen yhteisö, joka levittää Vishwa Nirmalaa Dharmaa ('puhdasta koko maailman uskontoa'). Sitä varten ei ole olemassa mitään organisaatiota. Meillä on vain rahasto emmekä halua mitään vaaleja tai muuta. Ja jälleen, jos vääränlaisia ihmisiä pääsee sinne sisään, silloin Sahaja Yoga syrjäytetään kokonaan.

Voi olla vain rahasto, ja jos haluatte tehdä jotain muuta, voitte muodostaa sellaisen erikseen, mutta se ei voi olla Vishwa Nirmala Dharma tai Sahaja Yoga. Ei käy. Kun sanoin kyllä, se ei tarkoita, että voitte mennä niin pitkälle, että perustatte sellaisen ja tällaisen järjestön. Se oli uutinen Minulle. Se, mitä nyt on tehty, täytyy korjata. Se pitää korjata kokonaan. Ja meidän pitää tuoda se oikealle tasolle, ja sen toiminnassa pitää olla henkilöitä, jotka on valittu tehtäviin hyvinä ihmisinä, jotka ovat Sahaja Yogassa, jotka ovat tähän asti toimineet avoimesti ja hyvin järkevällä tavalla. On myös ehdotettu, että suuntaisimme toimintaamme enemmän ulkopuolellemme. Jos se tarkoittaa menemistä mukaa muihin organisaatioihin, se on väärin. Kaikki tällaiset organisaatiot ovat elottomia, ne eivät ole eläviä organisaatioita.

Mutta jos he haluavat tulla meidän luoksemme, se käy. Mutta meidän ei pidä mennä hakkaamaan päätä seinään heidän takiaan, sillä ette tule pelkästään kokemaan vastustusta, vaan saatte myös tartuntoja heistä, negatiivisuuksia. Yrittäkää ymmärtää. Meidän ei pidä kasvaa niin nopeasti, että otamme kaikki sekopäät Sahaja Yogaan. Meidän on oltava hyvin varovaisia. Mukana voi olla vain sahaja-joogeja, jotka ovat etsijöitä, rehellisiä, nöyriä, ja jotka eivät halua Sahaja Yogasta rahaa tai valtaa. Se kasvaa kyllä. Se on kasvanut, kuvitelkaa. Kaksi ihmistä halusi laskea kuinka monta joogia Australiassa on. Se kasvaa aivan varmasti, mutta älkää yrittäkö organisoida sitä.

Sitä ei voi organisoida. Heti, kun sitä alkaa organisoida, Tiedätte bonsai-puun. Kun bonsaita leikataan ja 'järjestellään', siitä tulee pieni puu, mutta en ole nähnyt yhtään puuta, joka kasvaa enemmän, jos sitä järjestellään, en koskaan. Sille voi korkeintaan antaa ravintoa, sitä voi korkeintaan kastella, korkeintaan sen tarpeista voi pitää huolta, mutta sitä ei voi... saada kasvamaan enemmän. Kaikenlainen organisointi katkaisee kasvun. Aluksi saattaa näyttää siltä, että organisoimalla se on kasvanut. Sanotaan vaikka kristinusko, mitä se on? Kuin kurpitsa, ei mitään virkaa. Täysin tyhjää, onttoa hölynpölyä. Kuin islam.

Toinen tyhjänpäiväisyys. Siellä myönnetään, että islam ja muslimit ovat eri asia. Se on nyt myönnetty. Mitä on buddhalaisuus? Toinen tyhjänpäiväisyys. Jos haluaa tällaista keinotekoista kasvua, voi käyttää keinotekoisia menetelmiä. Me todellakin haluamme todellisia ihmisiä, todellista dharmaa, sisälle itseemme. Meidän ei tarvitse omaksua mitään keinotekoisia tapoja. Käytämme nykyään paljon keinotekoisia lannoitteita, ja ihmiset vastustavat niitä, koska he ajattelevat, että kaikki keinotekoinen on meille vahingollista. Joten antakaa asioiden kehittyä Jumalallisen Voiman armosta luonnollisemmalla tavalla, kuin perustamalla keinotekoisia organisaatioita, ja muuta keinotekoista.

Jotkut teistä ovat varmaan olleet Harvardissa tai jossain opiskelemassa miten liiketoimintaa kasvatetaan, ja yritätte kasvaa sillä tavalla, mutta lopulta tulee taantuma. Kaikki Harvardissa kouluttautuneet ovat vastuutehtävissä kaikkialla maailmassa, ja joka paikassa on taantumaa. Minusta tämä yliopisto pitäisi sulkea. [Shri Mataji sanoo jotakin hindiksi.] Sitten, mitä lapsiinne tulee. Olen todella yrittänyt perehtyä länsimaisten lasten luonteeseen. Länsimaisten lasten luonne on sellainen, että heidän huomionsa ei koskaan ole oikeissa asioissa. Ei opiskelussa. Sanoisin: ei opiskelussa ollenkaan. Mutta ruoassa, kyllä.

Kuten Englannissa he halusivat keitettyjä papuja aamupalaksi. Nämä kamalat säilykepavut, joita olette antaneet lapsillenne, eivät sovi ollenkaan Intian ilmastoon, eivätkä ne ole hyviä. Jos katsotaan länsimaalaisen terveyttä, niin Intiassa hän saa heti ripulin. He eivät siedä kuumuutta, he eivät siedä kylmyyttä, kaikki muutokset aiheuttavat sairautta. Sen lisäksi olette koko ajan väsyneitä. Teidän pitää harjoittaa itsetutkiskelua. Väsytte pienestäkin työnteosta. Elokuvissa ja kaikkialla, myös tv:ssä näkee, kun ihmiset istuvat alas: "Huhh". Luoja tietää, mitä työtä he ovat tehneet. Koko ajan: "Huhh".

Mikä on syynä? Syynä on liiallinen ajattelu. Sama koskee avioliittoja. Alatte miettiä: "Mitä ovat tavoitteeni, mitä pitää tehdä?" Alatte analysoida. Teette vain sitä mitä haluatte. Liiallinen ajattelu on syynä alttiuteenne sairauksille. Muladhara on tietenkin yksi tärkeimmistä chakroista. Jos Muladhara on heikko, voitte saada minkä tahansa sairauden, esimerkiksi: syöpä, aids, skitsofrenia, juppitauti, myös sukupuolitaudit kuten herpes ja muut ovat hyvin yleisiä lännessä. Mutta Intiassa niitä on hyvin vähän johtuen vahvasta Muladharasta.

Ensimmäinen ongelma on, kuinka vahvistaa Muladharaa? Toinen on se, että ruoka, jota täällä syötte, ei ole kovin tuoretta. Yrittäkää syödä tuoretta ruokaa – ainakin Australiassa sitä on saatavilla – niin pitkälle kuin mahdollista. Syökää enemmän hiilihydraatteja; jos ajattelette liikaa, on hyvä syödä hiilihydraatteja. Kannatte liikaa huolta painon nousemisesta ja sellaisesta. En tiedä miksi haluatte olla laihoja. Miksi pitäisi? Päinvastoin, henkilö, joka on hieman pyöreä, imee värähtelyjä paljon paremmin. Mutta tiedättekö, että värähtelyt sijaitsevat rasvassa? 'Medhastitha' – ne sijaitsevat rasvassa.

Ja siksi ne menevät hermoihin, koska hermo on tehty rasvasta. Myös aivot on tehty rasvasta. Tämä uusi ajatus, että kaikkien pitää näyttää hyttysiltä... Joskus, tiedättekö, alan tavallaan pelätä, että kohta tuo henkilö kaatuu maahan. Mitä tahansa teidän päähänne pumpataan, te uskotte sen. Sen takia markkinamiehet kontrolloivat teitä miten tahtovat. Ette arvaakaan! Koska meillä ei ole viisautta nähdä. Nyt he sanovat: "Älkää laittako öljyä päähänne! Ei koskaan öljyä." Niin teistä tulee kaljuja. Ja he voivat myydä peruukkeja.

Kaikkea tällaista on olemassa. Te voitte laittaa öljyä edellisenä iltana, jotta hiuksenne kasvaisivat kunnolla; teidän pitää ravita niitä. Miksi annatte niiden nääntyä? Mitä vikaa öljyssä on, en voi ymmärtää? Teidän pitää hieroa öljyä myös kehoonne. Se on hyvin tärkeää. Jos vaikkapa lauantaisin hierotte kehoanne öljyllä, se on todella hyvä asia. Hierokaa sitä myös päähänne. Teidän täytyy pitää huolta itsestänne. Mutta vain siksi, että öljyn käyttäminen ei ole muodissa, niin ette koske öljyyn pitkällä tikullakaan.

Kaikki käyttivät öljyä filmeissä noin kolmekymmentä vuotta sitten, jokaisen hiukset olivat kauniisti... Kenenkään hiukset eivät olleet kuivat, kaikilla oli kauniit kiiltävät hiukset. Heitä pidettiin aika tyylikkäinä. Jos teillä taas on sellainen 'bhuutti-tukka', se vetää kaikki bhuutit paikalle, koska ne ajattelevat: "Tämä pää on minun makuuni". Yrittäkää ymmärtää, mikä on hyväksi kehollenne, ja mitä teidän pitäisi tehdä. Kehon öljyäminen on erittäin hyvä asia. Ilman öljyä en voisi olla olemassa, oikeasti. Sillä työni tapahtuu Sahasrarassa, ja jos näännytän hiukseni, Minusta tulee joko täysin kalju tai hullu, jompi kumpi. On hyvin rauhoittavaa hieroa hiuksia, se on rauhoittavaa hermoille ja kaikelle, ja olette oivaltaneita sieluja, silloin värähtelyt virtaavat. Teidän pitää hieroa päätänne mukavasti. Käyttäkää siihen noin tunti lauantaisin.

Lauantai on 'shanin' päivä, Saturnuksen päivä, Shri Krishnan päivä. Hän pitää hyvin paljon voista ja öljystä. Kaikki tällaiset pienet asiat pitää ymmärtää. Pidätte myös paljon auringosta, voin ymmärtää sen. Mutta en tiedä miksi Australiassa pidetään auringosta, koska sitä on niin paljon? Koska lännessä se on muotia, kaikki ottavat aurinkoa, menevät mereen ja pilaavat ihonsa. Iho menettää hehkunsa, jos ette sitten käytä aurinkokylpyjä jonkinlaisena hoitona. Niin voi tehdä, aurinkoa on paljon, voitte kuljeskella. Intialaisilla oli tapana kummastella englantilaisia, ja oli sanonta, että englantilainen ja hullu koira viihtyvät auringossa. Terve koirahan ei mene aurinkoon. Kaikki tällainen pitää ymmärtää.

Myös henkilökohtaisesta hygieniasta on huolehdittava. Käyttäkää paljon vettä käsiä pestessänne, ja kun käytte wc:ssä, vettä pitää käyttää joka kerta. Se on hyvin tärkeää. Muuten Muladharanne ei tule koskaan kuntoon. Olen yllättynyt, että lapsenne eivät halua harjata hampaitaan. Jos heille sanoo, että pitää harjata, he alkavat itkeä. Jos heille sanoo, että pitää käydä pesulla, he alkavat itkeä. Kuvitelkaa, läkähdyttävän kuumassa Intiassa he eivät halua peseytyä, ja he haisevat. Jos siitä sanoo heille, niin: "Meidän vanhempamme haisevat samalla tavalla". Heidän suunsa haisee.

Intiassa meidän pitää harjata hampaamme ainakin kaksi kertaa, kerran aamulla, kerran illalla. Vähintäänkin. Illalla kaikki harjaavat hampaansa Intiassa. Se on hyvin tärkeää. Nämä ovat hyvin pieniä asioita, joita intialainen kulttuurimme on opettanut meille jo kauan aikaa. Meidän ei tarvitse sanoa siitä kenellekään, koska: "Eihän meille tarvitse tuollaisesta sanoa". Mutta sen pitäisi tuntua heistä mukavalta, joten keino on se, että kun lapsenne kasvavat, te viette heidät kylpyhuoneeseen, ja teette asiasta hauskan: "Nyt sitten harjataan hampaat. Sinä harjaat omasi, ja minä harjaan omani. Katsotaan, kumman ovat valkoisemmat", siihen tapaan. Tehkää siitä hauskaa.

Te voitte opettaa heille hyvää hygieniaa. Ja peseytymistä. Kaikki nämä pienen pienet asiat ovat hyvin tärkeitä teille ja lapsillenne. Eli hygienia, henkilökohtainen hygienia, on heikolla tolalla. Kotinne ovat tietysti hyvin puhtaita, täydellisen puhtaita. Jos jotain tippuu matolle, te nostatte sen ylös välittömästi, koska matto myydään ehkä myöhemmin. Kaikesta myytäväksi kelpaavasta pidetään kyllä huolta. Hampaatkin voidaan ehkä myydä, niitä ei pidä lyödä laimin, mutta te ette varo niitä. Kaikkea myytäväksi kelpaavaa te varotte, talo – varotte tarkasti, matot – varotte tarkasti, mutta se, mikä ei mene myyntiin, ei ole minkään arvoinen. Sahaja Yogassa meidän on tiedettävä, että mikään ei ole myytävänä.

Mitä tahansa me omistamme, me pidämme sen itsellämme tai annamme lapsillemme, tai annamme lahjaksi muille. Teidän ei pidä myydä mitään. Kaikki myyvät jotain. Talo pitää myydä, siitä ollaan hyvin tarkkoja. Jos lapset tekevät virheen, te huudatte heille. Ihmettelimme, kun lapset varoivat enemmän kaikkea merkityksetöntä kuten mattoja, kuin omia hampaitaan. Jos jotain kaatui matolle, niin heti kaikki ryntäsivät puhdistamaan sitä, joten aloimme ihmetellä, mikä heitä vaivaa. Ei se ole heidän työtään. Mutta niin heidät on kasvatettu. Mikä tahansa kelpaa myytäväksi, ihmiset yrittävät pitää sen kunnossa.

Meidän pitää muuttaa ajattelutapaamme ja sanoa: "Mitä tahansa me omistamme, emme myy sitä", tai joskus täytyy myydä talo, mutta se ei ole niin tärkeää. Olipa miten tahansa, oli talo sitten puhdas tai likainen, siitä saa saman hinnan, sellainen kokemus Minulla on. Olipa talo sisustettu tai ei – päinvastoin, ihmiset pitävät sisustamattomista egonsa takia, yllättävää kyllä. Olimme ostaneet talon Hounslowsta, ja toisen puolen omisti eräs sahaja-joogini ja toisen puolen Minä. Minulla ei ollut aikaa sisustaa taloa, ja tämä joogini parka käytti paljon rahaa sisustamiseen ja kaikkeen, ja siellä myös asui muutamia ihmisiä. Tietysti hän peri siitä hieman maksua. Mutta Minun puoli talosta myytiin korkeammalla hinnalla kuin hänen. Miksi? Ihmiset sanoivat: "Se on jo sisustettu, emme voi tehdä sille mitään". Ego on siinä myös mukana niin, että meidän pitää saada tehdä jotakin talossa.

Niinpä sillä ei ole mitään merkitystä. Eiväthän he kuitenkaan maksa matoistanne ja tavaroistanne. Mutta ihmiset ovat niin tarkkoja huonekaluistaan ja kaikesta. Tämä on nyt sitä materialismia. Täydellistä materialismia, että keräämme tavaroita vain voidaksemme myydä ne. Meidän pitäisi sitä vastoin katsella itsellemme kauniita käsin tehtyjä esineitä. Meillä pitäisi olla ihmiskäsin tehtyjä esineitä. Ei tarvitse olla montaa, ja ne voitte antaa lapsillenne, jälkipolville. Joskus myös ajatus antiikkiesineistä... Kuka tämä lapsi on? Veisittekö hänet pois.

Kuka lapsi on? Kuka tämä itkevä lapsi on? Teidän täytyy selvittää, miksi lapsi itkee luennollani. Jotain on varmasti vialla. Sen täytyy olla joku 'baddha' (tukos). Jos lapsi itkee Minun läsnäollessani, tai jos hän pelkää, se tarkoittaa, että hänessä on joku 'baddha', joka pitää saada poistettua. Nyt meidän on muutettava asennettamme itseämme kohtaan. Olemme erityisen siunattuja ihmisiä, meidän on pidettävä huolta kehostamme, pidettävä huolta lapsistamme. Meidän on pidettävä huolta asioista, joiden merkitys on paljon suurempi kuin materiaalisilla asioilla; eli hengestä. Lopulta tulemme siihen pisteeseen, että henki, joka on antanut meille kaiken tämän kauneuden, joka on antanut elämäämme niin paljon kuunvaloa, työhömme niin paljon aurinkoa ja tehnyt meistä niin lempeitä.

Mitä loppujen lopuksi olemme tehneet hengen hyväksi pitääksemme sen tyytyväisenä, nauttiaksemme siitä? Eli meille kaikkein tärkein asia on henkemme, ja meidän pitäisi etsiä hengen hyvinvointia. Mitä enemmän ajattelette henkeänne, sitä syvemmälle pääsette, ja siitä saamanne ilo on myös hyvin syvää, ja pääsette rauhoittumaan mukavasti henkisyyteen sulautuneena. Teidän pitää koko ajan ajatella: "Teenkö tämän asian henkisen kasvuni vuoksi?" Sellaisessa paikassa kuin Englanti ihmiset nousevat meditoimaan neljän aikaan aamulla. Mukisematta. Tällä kertaa sinne (Ganapatipuleen) ilmoittautui suuri joukko. Sanoin englantilaisille: "Olette tulleet joka kerta Ganapatipuleen. Voisitteko pienentää tulijamääräänne?" He tulivat hyvin surullisiksi.

"Äiti, me tarvitsemme sitä. Meidän on pakko tulla." Mutta sanoin: "Tällä kertaa voitte jättää väliin, koska on niin paljon tulijoita. Jos meitä on liian paljon...", sillä muista maista tuli noin sata viisikymmentä ihmistä, jotka eivät edes maksaneet ja jotka eivät varsinaisesti olleet vielä sahaja-joogeja. Sanoin: "Meidän pitää työstää heitä". He sanoivat: "Äiti, emme voi sille mitään. Meidän on pakko olla siellä. Emme pärjää ilman sitä." Siis tämän kaltainen ymmärrys; olen niin iloinen, että te kaikki pääsitte tulemaan tänne matkojen takaa ja olette asettuneet tänne niin hyvin. Asutte teltoissa ja nautitte epämukavuudesta, koska teillä on mukavuus sydämessänne, mukavuus hengessänne.

Olemme muutenkin päässeet yhtäkkiä ylöspäin, hyvin korkealle ylös, ja se mitä sanoin eilen ei ollut tarkoitettu millään tavalla hellimään turhamaisuuttanne, vaan totuutta. Minä vain kerroin totuuden. Se on totuus ainakin 95 %:lle ihmiselle Sahaja Yogassa. Mutta heidänkin pitää mennä aina vain syvemmälle ja syvemmälle ja nauttia olostaan ja kollektiivisuudesta. Voin puhua teille asioista yleisellä tasolla, ja ensimmäiseksi teidän pitää kysyä johtajiltanne, jos ryhdytte tekemään jotakin tavallisesta poikkeavaa. Se on omassa harkinnassanne. Ja viimeisimpänä vaan ei vähäisimpänä on tämä: kaikki johtohenkilöt valittavat, että kukaan ei halua antaa yhtään rahaa Sahaja Yogalle. Katsokaas itse asiassa, kuten tiedätte, sillä rahalla, minkä annatte Minulle pujissa, ostan teille hopeaa, ja te saatte saman määrän hopeaa kuin eurooppalaisetkin saavat. Mutta mitä pujamaksuihin tulee, se on hyvin pientä. Aluksi ihmiset antoivat Minulle vain yhden dollarin.

Ne olivat kaikki kolikoita, joita olen kantanut mukanani, mutta muutoin kaikki se on... En ota sitä itselleni, en tarvitse sitä. Normaalisti Minun pitäisi, koska ne on annettu Minulle, mutta ajattelin, että jos sen sijaan annan teille hopeaa, teillä on hopeaesineitä pujassa, mikä on hyvin tärkeä asia, ja se tuo paljon suotuisuutta. Mutta tapa, millä ihmiset haluavat maksaa, on melko vastahakoista. Myönnän, että teillä on nyt ongelmia rahan kanssa, mutta ehkä yksi syy on siinä. Tiedättekö, että te maksatte kaikkein vähiten koko maailmassa? Kukaan muu ei maksa niin vähän. Ihmiset maksavat ainakin 21 ja 11 Intiassakin. Vähintäänkin. Oli miten oli, mikä teille parhaiten sopii, en aio sanoa siitä mitään. Saittepa kerättyä enemmän tai vähemmän, niin tulen antamaan teille hopeaa, koska teitä on niin paljon, ja Minun on tehtävä se.

Jaan aina mahdollisimman suuren summan teille ja Euroopalle. Te olette maanosa samalla tavalla kuin Eurooppakin, mutta on ymmärrettävä, että ainakin meidän pitäisi todella haluta tehdä jotakin Sahaja Yogan hyväksi. Mitä voimme tehdä Sahaja Yogan hyväksi? Kuten hyvin tiedätte, olen käyttänyt aika tavalla mieheni varoja, ja jälleen olen aikeissa tehdä jotakin Australiassa, sillä mielestäni se on hyväksi Australian ihmisille, ja rahani voi olla mukana auttamassa heitä siinä. Mutta kaikesta tästä huolimatta ihmiset eivät ymmärrä miksi mieheni antaa minun tehdä näin; koska hän tietää saavansa siitä kaikki siunaukset. Hän on monta kertaa sanonut Minulle, joukoille ihmisiä ja avoimesti sahaja-joogeille: "Olen saanut kaikki nämä palkinnot Vaimoni takia, mutta Hän tekeekin työtä Jumalalle". Mutta halusin sanoa, että myös te olette lahjoittaneet paljon rahaa. On kysymys anteliaisuudesta, ja... jos lahjoitatte, silloin saatte sen takaisin jostain muualta. Mutta en halua rahaa mihinkään henkilökohtaisiin tarpeisiini, vaan se on merkki anteliaisuudestanne. Olen yleisesti kuullut tästä kaikilta johtohenkilöiltä... Melbournen johtaja sanoo, että kukaan ei halua maksaa.

He haluavat vain hyötyä Sahaja Yogasta. Tämä ei ole kovin hyvä asia Lakshmin kannalta. Se on myös ymmärrettävä, että kun kerran olette liittyneet Sahaja Yogaan, lahjoitittepa rahaa tai ette, ja luulette olevanne muiden vastuulla, sekin on väärin ajatella. Ihmiset haluavat apua pieniinkin asioihinsa. Tietysti heitä pitääkin auttaa. Yritämme auttaa ihmisiä, joilla ei ole rahaa tai muuta... mutta he laittavat itsensä tavallaan muiden vastuulle, ja sitten he odottavat niin paljon muilta sahaja-joogeilta ja myös Minulta, että sitä ei voi ymmärtää. Jos valitsen jollekin puolison, silloin hänestä tulee kiusankappale: kirjeitä toisensa jälkeen, puheluita puhelujen jälkeen. Se ei ole korrektia. Tietysti, jos joku lapsi on sairas, silloin voitte kertoa siitä Minulle. Mutta jos lapsi on äksyilee ja käyttäytyy huonosti, sekin on Minun vastuullani.

Ehkä olette itse olleet kiivasluonteisia, ehkä riitelette vaimonne kanssa tai vaimo teidän kanssanne, jotain sellaista. Miksi ette korjaisi sitä puolta? He ajattelevat, että Sahaja Yogan pitäisi hoitaa heidän pienimmätkin ongelmansa. Sahaja Yogan pitää huolehtia siitä asiasta, Sahaja Yogan täytyy tehdä tätä. Pitää ymmärtää, että Sahaja Yoga on teidän vastuullanne, eikä niin, että te olette Sahaja Yogan vastuulla. Se on paras asennoitumistapa. Tietenkin te tavallaan olette Sahaja Yogan vastuulla. Mutta miten te asennoidutte tähän? Olette nyt kyllin kypsiä. Kun poika kasvaa ja kypsyy, silloin hän alkaa pitää huolta vanhemmistaan.

Samalla tavalla teidänkin pitää alkaa huolehtia Sahaja Yogasta, eikä Sahaja Yogan koko ajan teistä, ei pidä kiusata sahaja-joogeja tällaisella. Tämä pitää ymmärtää todella hyvin, että Sahaja Yogalla ei ole velvoitteita teitä kohtaan. Teillä on velvoitteita Sahaja Yogaa kohtaan. Sahaja Yoga on antanut teille niin paljon. Jumala on tehnyt niin paljon hyväksenne, mitä te olette tehneet Jumalan hyväksi? Ajatelkaa aina tällä tavalla. Jos alatte ajatella tällä tavalla, niin mitä enemmän työtä teette Sahaja Yogalle, mitä enemmän paneudutte Sahaja Yogaan, kunnolliseen elämään, tasapainoiseen elämäntapaan, sitä enemmän teitä autetaan, sitä enemmän kasvatte, sitä enemmän nautitte. Näin se toimii. Tämän päivän luentoni on tavallaan tarkoitettu teille yhteisesti, sillä en tiedä mikä asia koskee ketäkin. Mutta teidän ei pidä laittaa näitä asioita muiden vastuulle, vaan omaksua ne itse, että emme aio olla Sahaja Yogalle rasitteena vaan tukena.

Meidän on pidettävä huolta Sahaja Yogasta, mikä on hyvin kaunis tapa asennoitua. Sellainen on Minun asennoitumiseni. Minä en tarvitse Sahaja Yogaa lainkaan. En ollenkaan. Miksi tarvitsisin? Minun ei tarvitse harjoittaa Sahaja Yogaa. Mutta kannan huolta Sahaja Yogasta ja sahaja-joogeista. Minulle he ovat kaikki Minun vastuullani. Minun on huolehdittava heistä, kannettava heistä huolta, kuunneltava heitä. Saan heiltä kirjeitä ja kaikkea sellaista.

Jos jonkun muun pitäisi tehdä tällaista työtä, kukaan ei ottaisi sitä vastaan. Minun on oltava tukena kaikin tavoin, koska Henkeni tulee siitä tyytyväiseksi. Teen sen tyytyväisyyden vuoksi, oman tyytyväisyyteni, en tee sitä teidän tyytyväisyydeksenne vaan omakseni. Se on itsekkyyttä. Kun saavutatte tällaisen minuuden, ymmärrätte, mitä tämä itse tarvitsee, paneudutte siihen ja saatte yllättyä, kun alatte tehdä jotakin toisten ja Sahaja Yogan hyväksi; se on hyvin palkitsevaa, aivan kuin rukousta. Kaikki on rukousta Sahaja Yogassa. Kaikki, mitä teette Sahaja Yogan hyväksi, on rukousta, suhteen ylläpitämistä. Se on ykseyttä Jumalaan. Sitä voimme kutsua palvonnaksi. Ja kun alatte tehdä näin, ette piittaa siitä kuka arvostelee teitä, mitä ihmiset sanovat teille, ette mistään.

Tunnette vain suhteen ja ymmärryksen. Olen varma, että tämä Shiva-puja vie teidät varmasti paljon korkeammalle tasolle, olen varma siitä. Ja tiedätte missä olette. Olen hyvin iloinen siitä, että Shiva-puja järjestettiin täällä. Kerran se järjestettiin Euroopassa. Silloin myrskysi ja satoi lunta. Mutta hyvin monet tulivat Roomaan Shiva-pujaan. Ihmiset pyysivät Minulta: "Äiti, meillä täytyisi pitää yksi Shiva-puja." Ja kaikki oli niin yllätyksellistä, kun ihmisiä tuli Kreikasta ja kaikkialta autoilla ja ties miten. Ja säätiedotuksissa kerrottiin koko ajan lumisateesta ja tulvasta, ja kaikki pääsivät kuitenkin paikalle.

Yhtäkkiä huomasin, että taso oli noussut, koska täällä olemme suoraan yhteydessä henkeemme. Täällä me tunnemme henkemme. Olemme kiitollisia hengellemme siitä, mitä se on tehnyt meille, me kunnioitamme sitä. Ja sain nähdä heissä tietyn muutoksen ja hyppäyksen hyvin korkealle aivan yhtäkkiä. Olen varma, että tämä tapahtuu australialaisillekin. Unohtakaa pienet erimielisyytenne, valtataistelut ja typerät rahasta kinastelut. Yrittäkää pysyä kunnossa. Muutamat ihmiset menivät huonoon kuntoon Melbournen tapahtumien vuoksi. Heidän kaikkien täytyy puhdistaa itsensä, laittaa itsensä kuntoon ja pitää huolta itsestään. Annan kaikki siunaukseni teille.

Jumala siunatkoon teitä! [Hindiksi: Jos haluatte vielä laulaa jotakin, ja sitten lähdemme.] Jätän nyt teille jäähyväiset. [Hindiksi: Toitteko lahjat?] Läksiäisiksi haluan antaa... jotain pientä johtajille, koska haluan heidän pitävän päiväkirjaa. Tämä on muille johtohenkilöille, paitsi ylimmälle, kansalliselle johtajallemme. Tämä on kaikille. Joogi: John Henshaw, Melbourne. Oletko kunnossa, John? Hyvä.

Yritä nyt pitää verenpaineesi alhaalla niin, että et keskustele ja vastaa kaikkeen typerään, eikö niin? Laitat vain oikea kätesi valokuvaani kohti, ja tiedät varmaan oikean puolen puhdistukset. Jumala siunatkoon sinua! Shri Mataji: Brian Bell. Joogi: Brian Bell. Jumala siunatkoon sinua! Joogi: (nimi epäselvä) Jumala siunatkoon sinua. Joogi: Albert. Joogi: John Fisher. Tämä on vain niille, joiden luona olen käynyt ja teidän eri osavaltioillenne.

Mutta teidän tullilaitoksenne on niin outo, että voisitte tehdä heille bandhanin, koska en voinut tuoda teille kaikille lahjoja. Se on ainoa asia, josta en pitänyt Australiassa. Koska he ovat hyvin tiukkoja ja todella outoja ihmisiä. Kaikkiin muihin maihin voi tuoda lahjoja paitsi teidän. [Hindiksi: Jos haluatte laulaa jotakin?] Sitten meidän pitää lähteä. Minun on lähdettävä, palattava... [Hindiksi: Paljonko kello on?] Minun on nyt lähdettävä Sydneyyn. [Hindiksi: Laulakaa jotain mitä haluatte.] Joogi: Kaikki muusikot paikoilleen mahdollisimman nopeasti.

Joogini: (antaa lahjaksi valokuvan) "Äiti, olkaa hyvä ja ottakaa vastaan tämä." Shri Mataji: Ooh, lasten kasvot heijastuvat siinä. Todella kaunis kuva, täytyy sanoa. Olen niin iloinen heistä. Kiitos paljon, se on kaunis! (Video jatkuu musiikkiohjelmalla, jonka aikana monet joogit menevät puhumaan Shri Matajille kukin vuorollaan.)