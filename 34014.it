9 ottobre 1991
Navaratri Puja
Palazzo Doria, Cabella Ligure (Italia)

9 Ottobre 1991
"Voi siete i leader"
Navaratri Puja
Palazzo Doria, Cabella Ligure (Italia)
Lingua originale: inglese | Trascrizione (inglese) - Rivista

10/2024 SOTTOTITOLI, TRADUZIONE INEDITA

Palazzo Doria, Cabella Ligure (Italia), 9 Ottobre 1991

Oggi è il secondo giorno di Navaratri.

Ieri vi ho detto che prima sono stati creati il buon auspicio[1] e la santità, attraverso la creazione di Shri Ganesha, affinché questo mondo fosse pervaso di buon auspicio e santità.

Possiamo vedere nella storia che le persone, nei tempi antichi, si preoccupavano del buon auspicio e temevano Dio, ne avevano paura e non pensavano proprio a sfidare Dio.

Ma, gradualmente, il male ha preso il sopravvento e così questo buon auspicio e santità hanno iniziato non ad esaurirsi, ma ad assopirsi.

Così Ganesha si è addormentato e, mentre Ganesha dorme, la gente non ha assolutamente paura di Dio.

Pensano di poter fare ciò che vogliono: “Cosa può fare Dio? Dopotutto, chi è Lui? Noi non lo vediamo”. Non hanno nemmeno gratitudine per ciò che Dio ha fatto per loro. Non hanno gratitudine per le benedizioni di questo universo che è stato creato, per tutta la bellezza che Dio vi ha dato, perché sono ignoranti e nell’ignoranza dimenticano tutto.

Il problema, quando Ganesha ha iniziato a dormire, si è fatto più grave. Con il suo potere, le persone avevano paura di Dio, erano rette, volevano essere buone, non volevano commettere peccati, non volevano fare cose sbagliate; volevano mantenere la propria attenzione pura e mettere l’attenzione sulle cose buone.

Queste persone esistevano, infatti potete vedere i templi, le grandi chiese, le grandi moschee che sono state erette nel nome di Dio. E non avevano così tanto denaro, niente, l’hanno fatto solo per devozione. Insomma, avevano devozione verso Dio.

Un altro aspetto era che le persone che stavano cercando Dio, diciamo, stavano tentando di scoprire i modi e i metodi per poterlo raggiungere, e la ricerca era veramente intensa. Non volevano cose materiali, non se ne interessavano. Insomma, per loro erano cose troppo vili per pensarci.

Gradualmente, però, accadde che i semplici bisogni della vita divennero molto complicati. Poi cominciarono a litigare tra loro.

E quando litigavano tra loro era per egoismo, era un tipo di temperamento non collettivo che avevano sviluppato magari a causa del cibo, o magari per alcune cose materiali. Tutti questi aspetti cominciarono ad insinuarsi nella loro ignoranza. Di conseguenza, divennero del tutto ciechi e gradualmente diventarono sub-umani, barbari.

La seconda fase iniziò quando, subito dopo la creazione della vegetazione e di tutto il resto, il fuoco della Madre Terra iniziò a scaturire come una rabbia per quegli animali che erano cresciuti, che erano anche molto, molto pericolosi e creavano problemi, che nel processo evolutivo erano (diventati) enormi, di dimensioni gigantesche, ma non intelligenti. (Erano) animali estremamente crudeli e di grandi dimensioni.

Tutto questo processo evolutivo ebbe inizio ma, proprio prima di allora, il fuoco della Madre Terra aveva iniziato a bruciare la roccia all’interno. Questo perché, come vi ho già detto, questa Madre Terra era stata avvicinata prima più al sole, e poi alla luna.

Sebbene la crosta superiore (il mantello superiore della Terra[2]) si fosse perciò raffreddata e avesse formato ghiaccio che si era poi sciolto in acqua, all’interno degli oceani la Madre Terra era molto calda. Così quel calore iniziò a fuoriuscire.

E quando il calore è fuoriuscito, ha bruciato molti alberi e molte pietre. Con quella combustione, si è formato il carbonio.

Questo carbonio ha iniziato ad assorbire tutti i gas che erano all’esterno e a purificare molto l’atmosfera. Inoltre, il carbonio è la base della nostra chimica organica. Quindi prima c’era la chimica inorganica, nel senso che prima sono state prodotte le sostanze chimiche, e poi con il carbonio ha avuto inizio la chimica organica. E questo è l’inizio della vita, dovremmo dire, perché poi ha assorbito l’azoto e si sono formati gli amminoacidi. Questi amminoacidi sono la base della vita. È così che la vita ha iniziato a svilupparsi.

Ma la prima (forma di) vita è cresciuta nell’acqua. E sapete come l’intero processo evolutivo abbia avuto luogo nel secondo centro, lo Swadishthana, che aveva creato tutti gli universi. Ovunque sulla Madre Terra c’era acqua e su quella superficie della Madre Terra ha iniziato a svilupparsi la vita.

Poi ha avuto luogo l’evoluzione, il processo evolutivo ha avuto luogo in questo Bhavasagara, finché non arriviamo allo stadio umano.

Come vi ho detto, nel processo evolutivo, sono venuti prima degli animali che sono cresciuti fino a diventare grandissimi. Poi dovettero diventare piccoli, poi molto astuti. Nel processo evolutivo sono accadute cose di ogni genere, da sinistra a destra e da destra a sinistra.

Alla fine è stato creato un essere umano. Anche lui a quel tempo era fatto a immagine non di Dio, ma di un animale, perché proveniva dallo stadio animale. Più tardi però Dio creò l’uomo a immagine di Se stesso a partire da questi modelli barbarici: li chiamiamo metà uomo e metà qualcos’altro, come, diciamo, le scimmie che diventano uomini. Poi ha creato qualcosa, Adamo ed Eva, due modelli.

Tutto questo fu realizzato in quella fase. Come sapete Adamo ed Eva sono due personalità simboliche, che volevano sapere cosa è buono e cosa è cattivo.

E a causa di questo desiderio impellente di scoprire, (nella convinzione) che: “Noi possiamo trovare, noi possiamo riuscirci”, anche nella ricerca di Dio molti ritengono che non ci sia bisogno di ricevere consigli da nessuna anima realizzata. “Possiamo farcela da soli: qual è la necessità che Madre ci dica qualcosa? Possiamo fare da soli”. E così vollero guidarsi da soli, per conto proprio.

Allora Dio disse: “Va bene, fate pure”. Ed è così che è iniziato il percorso circolare alla ricerca della verità. E come sapete oggi ci troviamo qui, come persone illuminate. Così l’illuminazione alla fine vi è arrivata, ma si è dovuto attraversare il deserto, l’oscurità dell’ignoranza, e poi giungere a questa fase.

Dopo è arrivato lo stato nel quale abbiamo avuto bisogno di qualcuno che ci guidasse, poiché c’è necessità di qualcuno nel processo che si può definire “evoluzione”: un pesce è emerso, ha strisciato ed è diventato un rettile. Allo stesso modo, ogni volta avete avuto bisogno che venisse fuori qualche leader per portarvi sempre più in alto, sempre più in alto.

La prima incarnazione, direi, è stata quella della Dea. Lei è stata la prima a venire per condurre le persone verso Dio. Infatti, se osservate, nel Void abbiamo il chakra dello Swadishthana e abbiamo anche i grandi Guru, i profeti che sono venuti per cercare di salvare gli esseri umani. Ma questo è accaduto più tardi. Prima venne la Dea, per salvare la gente da tutti questi metodi di distruzione. Alcuni erano diventati individui molto malvagi e venivano chiamati rakshasa, demoni, mentre altri erano diventati persone buone.

Da questi poi la Dea creò dei grandi santi: essi adoravano la Madre e divennero grandi santi, incarnazioni di santità.

Quindi, la prima incarnazione mai arrivata è stata quella della Dea.

È venuta in quello che possiamo chiamare secondo Yuga[3]. È venuta prima di Shri Krishna, prima di Shri Rama e ha salvato le persone dal naufragare nel Bhavasagara[4].

Questo ha poi creato grandi santi, saggi e Guru che hanno cercato di salvare la gente.

Abbiamo Guru che sono stati davvero grandi, dovrei dire dei santi, molto evoluti. Ve ne sono stati però anche alcuni di lato destro, che conoscevano tutti i Veda, ogni genere di scienza, diciamo, tutti i tipi di armi divine e cose del genere.

E abbiamo avuto anche Guru di lato sinistro, che credevano nella devozione nei confronti di Dio. Si può dire che Mosè era tra questi, e Abramo. Sono venute tutte queste personalità di lato sinistro, Maometto era tra queste, uno degli ultimi (che è venuto); e poi c’è stato Nanaka. Così nacque la devozione nei confronti di Dio, la devozione per l’Energia Onnipervadente iniziò così.

Fu in quella fase che tentarono di uccidere questi grandi santi, come Socrate. Sappiamo che tutti hanno dovuto soffrire molto perché nessuno, nella collettività (degli esseri umani), apprezzava i santi, o la bontà, o la rettitudine. È così che siamo caduti così tanto al tempo di Mosè, sapete cosa accadde a quell’epoca.

E tutte queste cose come la “sharia[5]” sono venute da Mosè, ma (ora) la stanno seguendo i musulmani. A quel tempo la società era così corrotta e decadente che si dovettero usare questi metodi molto duri di punizione o di esilio, diciamo, in modo che la gente avesse paura di fare qualcosa che fosse peccaminoso o altro.

Ora però li hanno adottati i musulmani, i musulmani stanno usando lì quelle scritture.

Non ne hanno alcun diritto, non sono santi, non sono guru, niente, non possono usarle. Invece si sono messi a farlo.

Ma, come vedete, la nostra società, alcune delle nostre società occidentali sono davvero diventate molto decadenti e stanno andando giù. Pertanto adesso sta a noi, che siamo illuminati, risvegliare gli altri alla realtà, far sì che affrontino (se stessi) per vedere a che punto sono, come si stanno distruggendo in nome dei piaceri, del divertimento, delle indulgenze. Voi dovete parlare loro, dovete dirglielo, dovete risvegliarli ed è per questo che ora protesteremo anche a Parigi[6].

La cosa fondamentale che dobbiamo capire è che abbiamo una responsabilità molto, molto grande. All’epoca in cui si è incarnata la Dea, doveva solo salvare le persone dalle crudeltà di questi demoni, tutto qui; questo perché i diavoli erano da una parte e la Dea dall’altra. Lei era molto potente, uccideva tutti i diavoli e tutti i demoni. Ora, però, nei tempi moderni, è divenuta un’opera molto delicata perché questi diavoli sono entrati nel cervello di tutti i sadhaka (ricercatori).

Ho visto anche persone nate realizzate abbandonarsi a tutte cose sbagliate di ogni genere a causa della società. Tanti sono andati da orribili guru e avevano quei bhut nella testa. Quindi, è un’operazione molto intricata quella che si deve eseguire per rimuovere queste cose. E questo persiste e insinua ancora dubbi nella vostra testa, frenando anche la vostra forza di combatterlo.

Ma, in quanto sahaja yogi, avete una responsabilità enorme e dovete cercare di purificarvi da tutti questi condizionamenti, da tutte queste idee errate che la società ha diffuso finora.

Quindi, da un lato l’evoluzione ha deviato, ma ora è proprio andata giù. La decadenza è iniziata, la gente si sta proprio rovinando e vive di cose innaturali, di cose materialistiche; sta diventando estremamente egoista ed anche ingannevole, non teme Dio. Anche i sacerdoti, anche le chiese, i templi, le moschee, tutti questi individui che rappresentano Dio sono corrotti. Sono criminali, non hanno paura di Dio.

Quindi, la prima cosa che occorre capire è che, se non temiamo Dio, non possiamo farcela.

Gli esseri umani agiscono solo in due circostanze: o per paura – dovrebbe esserci paura - o per qualche tentazione. Altrimenti non può funzionare niente.

Il timore di Dio è però la cosa più importante, per cui non dovremmo fare nulla che possa in alcun modo dispiacere a Dio. Dobbiamo stare molto, molto attenti su questo punto perché innanzitutto siamo personalità complicate, abbiamo in testa questi bhut, abbiamo in testa queste idee.

Come quando Grégoire[7] andò in Germania per la prima volta, mi pare, e disse loro: “Non potete più avere una vita licenziosa, ora siete sahaja yogi”. Risposero: “Certo, siamo sahaja yogi, ma questo non significa che abbiamo rinunciato alla nostra vita”. “Dovete farlo. Dovete cambiare”.

E così trecento persone hanno lasciato Sahaja Yoga, non hanno voluto accettarlo. Ma poi è arrivato il signor AIDS. Erano tutti in preda al panico per questo. Quindi, questi avvertimenti ci stanno arrivando.

Pensare troppo, dominare gli altri, la tendenza al  lato destro: ora, per la prima volta, questo vi sta portando alla “malattia degli yuppie[8]”. In questa fase, in questa malattia, esteriormente non accade nulla, ma cominciate a ridurvi, a diventare come rettili, la gente deve portarvi in spalla, proprio come rettili, come pesci[9]. A sinistra, lo sapete già, si sa che il cancro e tutte queste malattie incurabili provengono dal lato sinistro.

Questo assalto, direi, questo attacco così grande della negatività si sente di più nel Kali Yuga che mai in passato. Questo perché ora dovete pensare a cosa manca nella nostra società, a cosa dobbiamo fare al riguardo, pensare che fortunatamente abbiamo con noi Chaitanya (vibrazioni divine). Come possiamo aiutare la nostra società? Dobbiamo ampliare la nostra visione e pensarci. Questa volta non si tratta solo del fatto che la Dea deve salvarvi dal male. È molto più di questo.

Lei vi ha dato dei poteri. E questi poteri devono essere usati.

Se invece tutte queste vecchie cose sono ancora latenti in voi, come potete avere dei poteri?

Uno dei Guru, uno degli ultimi Guru, diciamo, è stato Maometto, e poi Nanaka.

Ed entrambi hanno detto una cosa: dovete arrendervi. Islam significa resa.

Dovete arrendervi. Ma non lo fate. Ho visto che le persone non si arrendono; si attaccano ancora alle cose. Per esempio ho detto alla gente di mettere l’olio (nei capelli). Ma non lo fanno. Poiché nessuno mette l’olio sulla testa, non lo fanno nemmeno loro.

Poi diventeranno calvi e verranno da me: “Madre, abbiamo perso i capelli”. Mettete l’olio! Vi ho detto di mettere l’olio. Perché non lo mettete? Non lo faranno proprio: “Il resto della gente non lo fa, quindi non dovremmo metterlo nemmeno noi”. Voi non siete loro, siete diversi. Cercate di capire che non siete gli altri. Voi siete i leader e non dovreste seguirli, dovrebbero essere loro a seguire voi.

Invece, state seguendo tutte le opinioni della maggioranza della gente e volete vivere come loro. Come potete allora essere dei santi? Un santo vive come deve vivere, perché ha la saggezza.

E questo è ciò che dovete comprendere: tutte queste idee vi sono entrate in testa ed è un’operazione molto delicata per me. Anche solo dirvi qualcosa... Se dico qualcosa alle signore, si metteranno a piangere. Se dico qualcosa agli uomini, lasceranno Sahaja Yoga. Come se facessero un favore a me. È sbagliato. Ciò che dovete fare è che Dio vi ha scelto per essere leader della gente, per esserne le guide. Sapete che sarete voi i leader? E come dovrebbe essere un leader? Dovrebbe essere un modello. Ed è per questo che nell’Islam o (nella religione di) Nanaka (sikhismo) si loda la resa assoluta.

Quello che arrendete non è altro che l’ego e i condizionamenti, queste idee insensate.

Ed è questo che dovete arrendere. Ciò è molto importante e, sorprendentemente, se Maometto ha detto che Islam significa resa, dev’essere stato perché sapeva che ora l’ego avrebbe dominato il lato sinistro.

Noi non siamo persone ordinarie. Quanti sono in grado di alzare la Kundalini? Tuttavia noto che non sanno ancora le corrispondenze dei chakra sui piedi. Non sanno cose molto semplici. Non so dove trascorrano il loro tempo, di cosa parlino.

L’altro giorno ho chiesto ad alcune ragazze indiane quali sono le pietre corrispondenti a tutti (i chakra). Non lo sapevano. Sono rimasta sorpresa: nessuna di loro lo sapeva. Sono indiane, voglio dire, pensavo che dovessero sapere tutto questo. È tutto lì, ma loro non lo sanno. Io non lo so, parlano dalla mattina alla sera, ma di cosa parlano? Dovreste scoprire queste cose. Ciò di cui ho parlato rimane tutto nella registrazione, e finisce lì. È tutto.

Questa conoscenza dovrebbe essere nel vostro cervello e le vibrazioni dovrebbero essere nel vostro cuore.

Quindi, il Navaratri è una grande preparazione. Dobbiamo renderci conto che la conoscenza di Sahaja Yoga deve entrare in noi, altrimenti perché la gente dovrebbe considerarvi dei santi? Nessuno crederà che siate santi, nel vostro comportamento, nella vostra conoscenza, nel vostro rapporto con gli altri.

Un sahaja yogi dovrebbe essere qualcosa di eccezionale in tutto. Quando ho detto: “Siete diventati... Tutti voi dovete diventare maestri di voi stessi”, poi lo usano al contrario.

Dicono al leader: “Ora siamo diventati i maestri di noi stessi”. Non è questo il modo.

Quindi, la prima cosa è la saggezza, la saggezza di capire che siamo sahaja yogi. Assumete quel potere. A volte mi sembra una situazione come quella di un mendicante eletto re, che ancora non assuma la sua posizione e dica a chiunque arrivi: “Puoi darmi un centesimo?”, nonostante sia il re. Qualcosa del genere.

Adesso siete diventati i leader del mondo, in tutto il mondo, e questo è qualcosa da assumere e percepire. Non è ego, è una realtà.

Infatti, quando vi rendete conto che è la realtà, vi trasformate immediatamente.

Penserete subito: “Cosa stiamo facendo? Quanta conoscenza abbiamo? Noi siamo i leader, la responsabilità è nostra”. Se questo sarà compreso, vi sorprenderà come non occorra nulla per eseguire la vostra purificazione. Funzionerà automaticamente, questa è la mia benedizione per voi. Assolutamente. Però dovete pensare: “Devo essere a posto”. Dovete sentirlo.

A volte per me diventa una situazione di impotenza: se dico qualcosa a qualcuno, si metterà a piangere o fuggirà da Sahaja Yoga.

Che cosa devo fare allora? Dovrei lasciarvi allo stesso livello in cui siete? Adesso salvarvi dal male non è la stessa cosa che combattere Mahishasura o Narakasura, non è così.

Questo perché Narakasura è anche entrato nella vostra testa, e anche Mahishasura è entrato nella vostra testa.

Quindi, l’unica cosa che occorre fare è capire: “C’è questa entità in me, le chiederò di uscire”. Quando agirete in tal senso, farete il vero Navaratri. Avete i poteri, avete la conoscenza, sapete tutto, potete sentirla. Eliminate tutti questi condizionamenti: noi siamo qualcosa di diverso. Non siamo persone comuni. Siamo qualcosa di molto speciale. E perché dovremmo comportarci come gli altri o nel modo in cui si comportano gli altri? Voi non siete loro.

E che grande cosa avete, che grande conoscenza avete! Guardate Cristo, Lui era solo. E ha dichiarato ciò che voleva dire alle masse, ha parlato. È stato crocifisso, e ancora parlava. Fino alla fine.

Ma Lui aveva tutta la conoscenza. Potreste dire: “Madre, Lui però era un’incarnazione”. D’accordo. Ma ora voi non siete da meno in alcun modo: siete in grado di alzare la Kundalini, sapete tutto. Siete i miei figli.

Quindi, suggerirei che, per sviluppare la saggezza, dovete meditare ed essere al centro, così tutte queste cose (negative) se ne andranno. State lontano da queste assurdità. In quale atmosfera viviamo, cosa facciamo, non è importante. Dobbiamo renderci conto che siamo qualcosa di eccezionale.

Tutti i Gana, tutti gli angeli stanno solo aspettando... (fine della registrazione audio).

[1] In ing. Auspiciousness: i giusti comportamenti che portano al successo, ndt.

[2] Il mantello superiore, immediatamente sotto la crosta terrestre, viene definito "mantello litosferico" e insieme alla crosta costituisce la litosfera. A maggiore profondità, che varia da circa 80 km sotto gli oceani a circa 200 km sotto i continenti, c'è uno strato a bassa viscosità, comunemente definito astenosfera.

[3] Gli yuga (lett. "età") sono lunghi periodi di tempo relativi al presente, passato o al futuro del mondo. Il termine è principalmente usato per descrivere le quattro età dharmiche dell'evoluzione della Terra. Queste sono:

Satya Yuga, l'età dell'oro;

Treta Yuga, l'età dell'argento;

Dvapara Yuga, l'età del bronzo;

Kali Yuga, l'attuale età del ferro.

Il ciclo delle quattro età, insieme a periodi intermedi di "albe" e "crepuscoli" chiamati sandhi, formano un mahāyuga o chaturyuga ("grande era"), della durata di 12.000 anni divini, corrispondenti a 4.320.000 anni umani. Una serie completa di mille mahāyuga forma a sua volta un kalpa.

[4] Oceano dell’illusione, Void (l’area attorno al Nabhi), ndt.

[5] Legge islamica.

[6] Il 14 ottobre i sahaja yogi sfilarono per le vie di Parigi con tanto di striscioni, cartelli e volantini per invitare ad un risveglio morale e ad una società fondata non sull’immoralità ma sulla gioia, ndt.

[7] Uno dei primi sahaja yogi occidentali, ndt.

[8] Paralisi da iperattività, ndt.

[9] “In America la chiamano malattia degli yuppie, è molto comune. Allora la mente conscia si paralizza completamente perché ne avete fatto un uso esagerato. Il cervello lavora regolarmente, ma non le mani, non i piedi, niente, si diventa simili a rettili. Adesso è molto comune in America. E dovete portare il paziente come un pesce”. (Conferenza medica, Bucarest, 02/08/1995).