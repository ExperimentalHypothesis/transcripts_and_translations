Пуджа на Шри Картикейа

Холцкирхен, Германия – 13 юли 1986 г.

Сега войната е на фино ниво. Трябва да разберем, че всички тези неща са довели до ефект на разрушение на Запада, на западната личност. Така че първото усилие, което човек трябва да направи, е да поправи ефекта, да оправи нещата, да стъпи на краката си, защото хората изгубиха личността си, традициите си. Нямат пристан, нямат корени. Започнаха да се движат към нищото, което ги връхлетя, като към някакво интелектуално преживяване.

Жените станаха много независими и си помислиха, че могат да решат проблемите си и стигнаха до там, че заприличаха на мъже. Тук проблемът се прояви още по-зле: защото жената е жена и само съвсем малко нещо в нея може да се нарече мъжко. Когато тя се опитва да избягва това, което е, а да развива малкото в нея, тогава става странна. Може да бъде обладана от духовете на много мъртви мъже. Желанието й да се държи като мъж може да привлече толкова много бхутове, които искат да влязат в ума на жената. Когато бхутовете го сторят, имат дрехите на жена, но умът им е дяволски, а жената не може да го види, защото може би с тези дяволски неща в светския живот тя може да има голям успех. Може да бъде по-добра от другите жени. Може да доминират всички. Такива жени могат да станат педантични като мъжете, подредени, чисти, излъскани, лишени от всякаква красота и нежност и това е абсолютен факт. В крайна сметка подобни жени стават като вампири. И въпреки че войната е свършила, мисля, че продължава чрез жените в Германия. Чувала съм за подобна атака и в миналото, когато са се появили амазонките. Сега историята отново се повтаря.

Онзи ден имах интервю с една германка и останах смаяна от нейното отношение, защото почувствах, че вътрешно тя е все още нацист, че някакъв нацистки бхут се е настанил в нея. Тя беше двойнствена личност – от една страна говореше много мило, а от друга – беше нацист и фашист. Изваждаше много коварни аргументи. Първото нещо, което могат да направят подобни хора, е да кажат, че симпатизираме на потиснатите, каквито са индийците. Индийците са арийци, ние сме арии и симпатизираме на арийците. Индийците са духовни хора и се чувстват индийци. Как може да вярвате на някакви си глупости?

Въпросът е в това, че качеството на живота трябва да се подобри. Качеството на мъжете е различно от това на жените и ако жените се опитват да станат като мъжете, няма да постигнат нищо подходящо. Имали сме много такива примери, видяхме жената на Мао (Дзе Дун), видяхме жената на Чан Кай Ши, а сега и тази нова госпожа Карлос. Така ли й беше името? А, Маркос (Имелда Маркос – съпругата на филипинския диктатор, бел.пр.). Толкова много подобни жени, които винаги създават суматоха, когато се опитват да се правят на мъже.

В историята е имало много велики жени. Жените в Индия са много способни и добре подготвени. Като например Джансики Рани, която се бори против британците. Тя беше вдовица и връзваше детето си на гърба и се биеше с британците. Говори се, че конят й скочил от 50 м от кулата на един форт и британците са написали, че въпреки че са я хванали и победата е за тях, славата е за Джансики Рани. Имахме велики жени в Индия, като Нурджахан, като Чан Биби Ахлия Баи, но всички те бяха жени и нямаха егото на мъже. Когато се налага, жената може да работи, да работи заедно с мъже, но няма нужда да става мъж.

Ще ви дам един пример със самата себе си. Трябваше да построя къщата ни в Лъкноу. И го направих в един чисто женски стил. И построих една много хубава къща – по-добра от която и да е друга строена от мъж - по един много, много евтин начин. Какво би направил един мъж? Най-напред ще вземе архитект. После двамата ще премерят всичко и ще се опитат да напаснат всичко. После поради егото си съпругът ще отиде на някое скъпо място, в някои скъп магазин, откъдето ще купи всичко и ще го излъжат. После пак поради егото си ще отиде да наеме скъпа работна ръка и ще назначи някой ръководител, който да отговаря за всичко.

Аз я направих по много различен начин. Имах парите и отидох при хората, които имаха най-добрите тухли. Къщата щеше да бъде тухлена. Какво друго ви е необходимо? Все едно, че жената ще готви някакво ястие. Добре, нужни са ви още пясък, цимент, стоманени пръти и работна ръка. Но Аз не действах, както го правят мъжете. Отидох и намерих човека, който продаваше най-добрите тухли. Той ми каза: “Нямам достатъчно пари, защото трябва да напълня цялата пещ с тухли и да запаля пещта, а за това се изискват първоначално пари”. Отговорих му: “Добре, ще купя една цяла пещ с тухли, цялата. Колко пари ми искаш?”. “Пет хиляди рупии са достатъчни – ми каза той. – Но ако пещта изгасне или нещо се случи, всички тухли изгарят и това си е за Ваша сметка”. “Няма значение, пиши всичко на Мое име”, отвърнах. Така купих тухлите в цялата пещ от него, цялата. Това е тухларска пещ, в която се нареждат всички тухли за печене, после тя се покрива с кал и се запалва отдолу. Понякога е възможно всичко да се развали или да се изпочупи. Но му казах: “Добре, направи както ти казвам, но само за пет хиляди”. А когато тухлите бяха чудесно изпечени, щяха иначе да струват не по-малко от 50 хиляди.

После отидох на реката и попитах колко би струвала една огромна купчина пясък. Отговориха ми: “Сега е лято и ще струва много малко, но ако е зима ще струва доста повече”. Един мъж би казал: “Добре, имам нужда от толкова. Донеси го.” А после като му потрябва още, ще купи още. Но Аз не направих така, а казах: “Лятото е хубаво нещо, продават евтино. Защо пък да не купя всичкия пясък?” И купих всичкия пясък, цялото количество.

После отидох при търговците на желязо. Попитах ги как върви желязото. Отговориха ми: “Трябва да направите поръчка. Но ако го купите на едро, ще излезе по-евтино. А ако платите на място, ще платите еди-колко си”. Казах: “Добре, поръчвам го на едро”. И всичко беше готово. Точно като при готвенето – подготвяте всичко и сте готови.

Освен това имахме нужда от дървесина и хората ми казаха, че чакали дърво от Непал. Попитах какво още трябва. Отговориха ми, че мога да купя дърво и от други места. Така че отидох в гората на Джалпар, място в центъра на Индия. Там направих поръчка. Цялата дървесина беше току-що нарязана и имаше разпродажба. И купих голямо количество там. А освен това купих и мрамор. До този момент никъде не бяха използвали такъв мрамор. Казах си: “Много просто, мога да използвам този мрамор за всичко”. И от онова място купих наведнъж дървесината и мрамора.

Стигнах и до работната ръка. Попитах Мои приятели да ми кажат дали познават добри работници, които са добри зидари. Казаха ми кои са добрите, така че ги повиках. Казах им: “Вижте, можете да останете в къщата ми. Ще ви храня добре, ще ви давам добра храна и ще се грижа много добре за вас”. Така се настаниха в дома ми със семействата си и им готвех. Така ги спечелих напълно и бяха готови да направят всичко за Мен, абсолютно. Бяха толкова любезни с Мен. И щяха да използват нови техники, които знаеха. Щяха да създадат ефекти от цимент върху мрамора, да вложат цялото си умение.

Така за една година беше създадена тази огромна къща с 20 спални и 5 трапезарии. И не само това, но никой не можа да повярва, че цената на къщата беше една десета част от онова, което би взел един архитект. Всичко беше записано толкова добре, направено така добре, защото не знаех как да водя сметките. Но правех следното. Всеки ден казвах: “Добре, днес ще взема толкова пари и ще похарча точно толкова”. Всеки ден се записвах и нито една рупия не липсваше. Никой не можеше да ми търси сметка. Нямаше никакъв проблем, иначе ако държавни служители си строят къща, имат куп неприятности, приходите им се облагат с данъци. А Аз построих такава огромна къща с толкова малко пари. Хората казваха, че дори Тадж Махал би се срутил, но не и тази къща. Защото направих солидни основи и всичко останало, купувайки евтино тухлите. Купих цяла пещ тухли за никакви пари, а после половината ги продадох, защото бяха останали много тухли.

После продадох на двойна цена и остатъка от пясъка, който бях купила. Така пясъкът ми излезе безплатно. Купеното от Мен дърво беше нарязано и го оставихме в едни малък контейнер, където стана водоустойчиво. Взех и използвах половината от него само за 100 прозореца и 60 врати, а останалото го продадох. А дори и малките парчета дърво бяха продадени за огрев. Можете ли да си представите, продадохме част като дъски, а друга – на бедните колиби. Но все пак трябваше да готвя за работниците, да се грижа за техните удобства. Дадох им хубави одеяла и добри легла за спане и всичко останало, така че бяха много щастливи.

Ето така работи една жена. Всички бяха смаяни и не можаха да открият никакви грешки в сметките ми, никакви грешки в нищо. И казах на приятелите на съпруга ми да стоят на 5 мили разстояние от Мен (смях сред публиката – бел.пр.). Тъй като той работеше с министър-председателя, хората можеха да кажат, че взимам подкупи или нещо такова. Освен това щеше да има и друг проблем – да идват и да ми казват, че това или онова не е добре. Затова ги държах настрана, защото могат само да спорят, мъжете могат само да спорят. Жените създават резултати! Без никакви обсъждания, без да приказвам докато работя. Исках да ме оставят да си свърша работата. В компанията на работниците чудесно си построих къщата, мисля, че е хубава къща, която дори заснеха на филм и можете да я видите.

Така една жена–Сахаджа йогини трябва да развие тези специални качества. Защото е много интуитивна, жената е много интуитивна. Винаги стига до правилния извод за нула време, ако е жена.  Но ако е половин мъж и малко жена, тогава не знам какво точно е тя. Жената трябва да се опита да бъде жена, толкова е силна. Тя е могъща като Майката Земя, която може да понесе всяко нещо и може да даде всичко най-добро вътре в нея по изключително жертвоготовен, изключително щедър, търпелив, любящ и прощаващ начин. Когато мъжете развият женските качества, тогава стават светци. А не други и да тичат подир жените или да вършат всякакви глупости. Мъжете трябва да бъдат вирас, да бъдат галантни, да бъдат безстрашни. Трябва да бъдат смели, но заедно с това да развият състрадание и прошка. Но мисля, че в Германия се получава тъкмо обратното и откривам, че е често срещано и сред западните Сахаджа йоги. Жените развиват ужасно его. В Индия жените работят. Вършат всичко. От много отдавна имаме големи оратори, които са добре познати. Но те нямат его. Моята майка имаше почетна титла, а в онези времена имаше само две или три жени с такава научна степен. Но никога не съм видяла тя да има его. Едната ми дъщеря завърши архитектура и вътрешно оформление. Тя не работи, защото съпругът й работи, но тя прави къщи за другите, рисува за другите, помага безплатно на другите и има толкова приятели. 

Какво е постижението на една жена? Да има повече хора около нея, повече човешка сила – да има повече хора около себе си. А какви са способностите на един мъж? Да плащат всички сметки за къщата. Трябва да плащат застраховки, ремонт на колата... Оставете ги да вършат тая мръсна работа. А жените получават писма на обич от децата си, от съпрузите си, от близките. И са обичани, грижат се за тях. Сега понеже жените заприличаха на мъже, изгубиха тези привилегии. Например, преди ако жена пътуваше в автобус, мъжете щяха да й отстъпят място да седне. Днес никой не го прави. Веднъж една възрастна жена пътуваше, а един младеж си седеше. Попитах го: “Защо не й отстъпиш място да седне?” Отговори ми: “А защо трябва да го правя? Аз нося панталони, и тя носи панталони?” Възрастната дама носеше панталони и затова той каза: “Защо да й отстъпвам място? Тя носи панталони, аз нося панталони. Каква е разликата?”.

Така че губим нашето предимство и привилегия, като се превръщаме в мъже. А какво печелим, какво печелим? Всъщност е точно обратното. Смятам, че в съвременната епоха жените са много повече роби на мъжете отколкото са били преди. Те се разстройват. Да речем, че една Сахаджа йогини има сериозен блокаж и някакъв проблем. Първото нещо, което ще си помисли, е: “О, боже, сега съпругът ми ще ме напусне, ще вземе децата. Къде ще отида тогава?” Никога не мисли за Сахаджа Йога. Но трябва да кажа, че срещнах една изключителна жена. Беше истинска жена. Каза ми: “Майко, тъй като съм шизофреничка, искам да изляза от Сахаджа Йога. Ще се разведа със съпруга ми, не искам да виждам децата”. Сахаджа Йога е много по-важна от мен, от съпруга и децата ми. От дете съм шизофреничка. Едва сега го разбрах, а и пак се влошавам”. Казах си: “ Ето това е жена.”

Но жените предимно се тревожат за себе си – “О, господи, ще трябва да напусна съпруга си”. Тоест, онова, което са правили, е да бъдат залепени като гъби към мъжете си. “Ще трябва да напусна децата си”. А защо не напуснеш Сахаджа Йога? Ако смятате, че Сахаджа Йога е най-важното нещо, може също да преодолеете шизофренията. Защо Бог трябва да ви помага? Вие просто мислите като обикновена жена само за себе си, само се притеснявате са себе си, а не за Сахаджа Йога.

Същото е и с някои мъже, но мъжете не се страхуват толкова, защото мислят, че могат да стоят здраво на краката си. А жените трябва да знаят, че те сега са Сахаджа йогини, Сахаджа йогини, и Майка ще се грижи за тях. Но ако се тревожите само за себе си, за съпруга си, за дома си, за децата си, то тогава сте безнадежден случай. Повече не сте жена. Това не е признак за добра жена. Жена е тази, която обича всички деца. Нейната способност да обича е огромна. Но ако жената стане стисната, ако стане дребнава, тогава не е жена.

Вече ви казвах за Моите внучки. Попитах ги: “Какви искате да станете?” Бяха много малки и отговориха: “Искаме да станем медицински сестри или стюардеси”. Попитах ги: “Защо, какво има толкова в тези професии?” Отговориха: “Бабо, само с тези две работи можеш да раздаваш храна на хората. Няма друга работа, при която наистина можеш да храниш другите”. Радостта да нахраниш другите е много по-голяма от това да пишеш в разни папки в офиса, абсолютно – казвам ви. Толкова е ужасно да пишеш по папки в офиса. По-добре сгответе нещо вкусно, като си мислите колко хора ще се нахранят и ще се радват, вместо да вършите тази глупава работа. Но жените изгубиха мозъка си. Главата им не е на ниво, оглупяха.

В Германия трябва много да внимавате, в Австрия трябва много да внимавате. Австрийките са страхотни жени, но трябва да кажа на немските жени: не се опитвайте да бъдете мъже. Най-напред, най-доброто за да престанете с това е да не говорите прекалено. Ако започнете да говорите като мъже, тогава всички бхутове ще влязат във вас и ще започнат да говорят само като мъже. И тогава ще видите как мъжете биват контролирани. Ние, индийките, знаем как да контролираме мъжете си много по-добре от вас. Защо при нас няма разводи? Защо нямаме проблеми? Да, караме се, това е без значение, но мъжете ни не тичат подир други жени. Ние не се докарваме, не толкова, не ходим на фризьор, не ходим на козметик и всичко останало.

Така че развийте самоуважението към себе си. Вие сте шакти, вие сте силата. Ако направите от мъжете си зелки, какви ще бъдат децата ви? Единствено зелки. Уважавайте ги, направете ги мъже, наслаждавайте се на тяхната мъжественост. Тогава никога няма да ви изоставят. Няма място за състезание между вас. Откривам, че основният проблем днес в Германия е, че жените са изгубили своя здрав разум. Това е, което абсолютно усещам за Германия. Занимавайте се с музика, занимавайте се с изкуство. Вижте колко много възможности имате. А кого помнят хората? Кого помнят? Музикантът Моцарт. Всички помнят Моцарт, дори и върху шоколад ще го видите. Не знам, това е прекалено. Дали той някога е ял шоколад или не? Или хората ще си спомнят за Микеланджело, или за Леонардо да Винчи, или за някой от този сорт. Никой не си спомня кой е бил деловодител по онова време и е тичал с папките нагоре-надолу.

Така че жените притежават нещо, което може да бъде вечна ценност. Това трябва да бъде развито. Най-великото нещо е, че жената може да обича, да обича и да обича. Но когато стане егоистична и егоцентрична, когато започне да се тревожи за себе си, тогава в любовта й няма красота.

Днес подхванах специално тази тема, защото ще ме боготворите като Картикейа. Картикейа беше син на Парвати Ума, която беше просто майка на двете деца – Ганеша и Картикейа. И веднъж родителите – Шанкара и Парвати – казали: “Който от вас двамата първи обиколи Майката Земя, ще получи специална награда”. А Картикейа, който беше абсолютната мъжка сила, каза: “Добре, ще тръгна с моя собствен превоз”, който беше паун. Ганеша си каза: “Я се виж, та ти си малко момче. Аз не съм като него, а и моят превоз е една малка мишка. Как ще се справя?” Но после си помисли: “Моята майка е по-велика от цялата вселена. Какво е тогава Майката Земя?” Така че Картикейа излезе навън да обикаля Майката Земя, а Шри Ганеша обиколи три пъти майка си и спечели наградата. Заради тези качества на майка, тя е най-великата за Шри Ганеша, дори е по-високо от Садашива. Но изненадващото е, че онова, което Садашива харесва, е да уважавате вашата майка, майчинството във вас, женствеността във вас. “Татра нарийа пуджайантех татра Рамайнтех Девтах”. Където жените са достойни за уважение и са уважавани, там обитават боговете. Жените са много важни.

Разбира се, трябва да обвиня също и западните мъже за начина, по който са малтретирали жените, изолирали са ги от религията и винаги са ги подценявали. Имам предвид, че в Индия си имаме мюсюлманите, които правят това, но западните мъже са много изкусни, агресивни... И го правеха нарочно и потискаха жените си. Вече няма значение, простете им и се опитайте да бъдете жени, много силни. Силите на жените са тези на любовта, които са силите на Бог и те трябва да бъдат използвани. А да използвате други интелектуални аргументи, е безсмислено. Не си хабете енергията с това.

Бих желала специално Сахаджа йогините от Германия да станат все по и по-женствени. Това не означава само добре да готвите, а е отношението ви към живота. Да мислите по-широко – че цялата Сахаджа Йога зависи от вашата способност да обичате. Трябва да бъдем изключително любящи, изключително любезни, грижовни към сахаджа йогите, да им даваме цялата възможна радост, иначе в тази страна жените могат да станат като вампири. Така че бъдете много внимателни. А на мъжете трябва да кажа, ако има истински жени, трябва да ги уважавате, трябва да им дадете всички привилегии, да се грижите за тях. Жените се грижат за децата, но вие им дайте цялата си подкрепа, всички пари, от които се нуждаят. Не искайте да ви се отчитат и други подобни, а ги оставете да се оправят с парите. Най-много да банкрутирате, както е и в момента. Но първо вижте какво е тяхното отношение към Сахаджа Йога. Виждам как от семействата, в които жената отговаря за кесията, винаги получаваме повече пари за делата на Сахаджа Йога отколкото от къщите, в които мъжете контролират парите. Много е изненадващо, но когато мъжете контролират парите, трябва да мислят за колите си, трябва да мислят за толкова големи работи, но ако жените контролират, знаят как да спестят пари, както Аз ви показах как спестих пари. Мъжете никога не могат да спестят, никога не могат да спестят пари. Само жените могат да пестят, но ако имат по-широки интереси. Иначе, ако жените са интересуват само от себе си, изхарчват всички пари. Отивайки в магазина да купят риза на мъжа си, ще си купят само сарита за себе си, наистина могат да го направят. Но ако имат по-широки интереси, по-възвишени интереси, тогава могат да използват парите толкова умно, че винаги ще имат пари  за харчене за другите.

Какво правя Аз? Каквото и да ми даде съпругът ми за домакинството – което е доста, трябва да кажа – все пак не се отпускам, а ходя по големите пазари да пазарувам, опитвайки се да спестя по този начин пари, пестейки от дрехите за Мен. За първи път наскоро си дадох пуловерите на скъпо химическо чистене. Ето така жената пести и после харчи най-необходимите продукти. Защото това е истинското й удовлетворение. Ако развием подобен балансиран подход към съпружеския живот, към социалния живот, ще бъдем идеалните хора на този свят.

Много ясно съм ви говорила и за училището. Сега ако искате да чуете отново, ще помоля да ми донесат брошурата, за да я прочета. Носите ли я?

Джеймз:  Не я донесох с мен, Шри Матаджи.

Шри Матаджи: Не си я донесъл, типично по мъжки (смях – бел.пр.). Мъжете сами казаха, че искат да я прочетат тук, вижте. Ако помолите мъжете да сготвят, нищо няма да се получи. Така че...

Грегоар: Шри Матаджи, с цялото ми уважение бих желал да Ви попитам изобщо има ли някакво предимство да си мъж? (смях сред публиката – бел.пр.)

Шри Матаджи: Без мъжа жената не може да изрази себе си. Не може да се изрази себе си, защото тя е потенциалът. Той е кинетиката (кинетичната енергия, действащата сила – бел.пр.). Това е напълно относителна терминология. Не можете да съществувате без мъжете, не можете. Да предположим, че имате цялото благоухание на Майката Земя. Докато нямате цветята как ще разберете, че съществува благоуханието на Майката Земя? Мъжете са по-важни, иначе онова, което ще стане, е, че цялата тяхна енергия ще се изхаби. Така че ако жените са Майката Земя, вие (мъжете) сте цветята. Предимството – вие сте хора – е, че всеки ви вижда. (смях)

Грегоар: Обикаляме като Картикейа. (смях)

Шри Матаджи: Какво да правим, такива сте – не можете да си седите  у дома. Дори и във влака не можете. Ако пътувате с влак, скоро ще откриете, че щом влакът потегли, всички мъже излизат от купетата. Не могат да седят на едно място. Казвала съм на съпруга ми: “Какво е това? През цялото време си все вън от къщата. Защо не можеш да седнеш у дома за известно време? Трябва да седнеш!” Той отговоря: “Не, ако по нашия край някой мъж си седи в къщи, му викат гхаргустиа, тоест, който си седи през  цялото време у дома”. А Аз го питам: “А как казват на мъжа, който през цялото време бяга от вкъщи – гхаргаджна, беглецът, който винаги бяга?”. Трябва да има нещо средно. Това е чисто мъжка черта, добре. Но можем да кажем, че чрез Сахаджа Йога можем да постигнем известно равновесие между двете неща. Това е то Сахаджа Йога – дава равновесие.

После започвате толкова много да се радвате на компанията на другия, че дори и у дома си се радвате, навън също се радвате. Можете да бъдете заедно както вкъщи, така и навън. Интересите ви са същите, защото интересът ви е станал един. Като цветята, които падат на Майката Земя, я правят благоуханна и после можем да кажем, че Майката Земя е благоуханна и затова красива. Ясно е, нали? Относно образованието вече съм ви давала напътствия и съм ви казвала, че не бива прекалено да се превъзнасяме по Мария Монтесори или нещо подобно.

Ние ще имаме училища на Сахаджа Йога. Другото са глупости, защото съм виждала хора, които преподават по метода на Мария Монтесори. Жените са станали ужасни. Смаяна бях от огромното его, което са развили по отношение на самите себе си. По-добре станете учители в Сахаджа Йога и това ще бъде училището на Сахаджа Йога в Сидни или в Мелбърн. Открихме чудесно училище в Мелбърн и скоро ще имаме подобно в Сидни. Съвсем открито това са училища на Сахаджа Йога и няма нищо страшно в това. Открито това е училище на Сахаджа Йога и хората получиха толкова много от него. Защо трябва да се пазим толкова? Трябва ясно да кажем навън, че това е училище на Сахаджа Йога. Така че и вие, учителите, ставате експерти по Сахаджа Йога. И трябва да бъдете добри Сахаджа йоги или Сахаджа йогини. Не бива да бъдете егоисти или да има его във вас.

Учителите не бива да имат блокажи. Всеки, който има блокаж, не е добър учител за Сахаджа Йога. Това не е като в училище тип ”Мария Монтесори” – през нощта учителката пие, пуши, а на сутринта е учителка в “Мария Монтесори”. Тук първо трябва да бъдете Сахаджа йогини и само тогава може да преподавате в училище на Сахаджа Йога. Трябва да имате качествата.

Това е много важно, както и че трябва да имаме ученици, които са Реализирани души или които могат да получат Реализация. Добре. Днешната пуджа е специално на Картикейа. Картикейа представлява великият, Той е предводителят или лидерът на всички Гани, на всички, нещо като главнокомандващ. Ганеша е царят, но Картикейа е главнокомандващият, а и немският характер е да командва всичко.

Ще направим тази пуджа, където мъжете ще командват техния Дух и техните мъжки качества, а жените ще командват своите женски качества. Да командваш е различно от това да бъдеш господар. Господарят притежава, а командирът – не, не притежава. Изгубено е, притежанието също е изгубено. Трябва да се командвате и това е състоянието, до което трябва да достигнете сега - от състоянието на Ганеша до това на Картикейа. Точно обратното.

Ганеша е прекрасен, Той е Царят, седящ си спокойно със всичките сили. Добре, невинността е налице. Но Картикейа е Този, който командва невинността, дава ви силата да й заповядвате. Той заповядва. След Гуру Пуджа е по-добре да имаме силата да командваме другите и този заповеден дух идва в мъжете чрез техните приказки, чрез техния динамизъм, чрез техните лични постижения. А при жените – чрез тяхната сила да обичат, чрез тяхната търпимост, чрез тяхното грациозно поведение, прошка, състрадание. Така че нека днес развием това да можем да командваме, а не онова, което притежаваме, а да сме в състояние да командваме. Надявам се, че разбирате какво е Картикейа.

Нека Бог да ви благослови!

Нека да започнем пуджата.

Кой направи това? Кой изработи този Ганеша? Толкова е красиво. Много сте добри, трябва да кажа. Бог да ви благослови!

/настрани/ Вземи няколко германки също да я направят.

Нека да имаме тук още няколко души от Германия – жени, разбира се.

Сахаджа йоги: Мантрата на Шри Ганеша и Шри Ганеша Атхарва Ширша.

Шри Матаджи: Тази жена, която направи Шри Ганеша, също ли е германка? Тя също трябва да мие Нозете.

Всички онези, които Ми писаха писма да дойда в Германия, трябва да излязат и да измият Нозете. Нека Бог да ви благослови! Нека Бог да ви Благослови! Благодаря ви!

/настрани/ Извадете това. А сега извадете и това. Няма нужда. 

/настрани/ Нека Бог да ви благослови!

Шри Матаджи: /настрани, давайки име на едно бебе/ Ще я наречем Камала, Камала. Камала е името на богинята, нали? Лакшми, Камала. Нека Бог да ви благослови! 

Може малко да попеете, защото има още две жени. И Хуго също трябва да го направи. Добре. Това е. Нека Бог да ви благослови! Сега вие двамата можете да дойдете тук. Благодаря ви. Те могат да използват същата вода, защото водата вече е много. Виждате, Вишудхи трябва още малко да бъде разтрита. Все още е твърд.

Шри Матаджи: Сега можем да кажем хилядата имена на Картикейа.

Сахаджа йоги: Хиляда ли?

Шри Матаджи: Не, сто и осем. Помислих си, че 1000 имена са добра идея, но нека бъдат 108. Да видим как се получава със 108. Кажете ги на глас. 

По-високо, по-високо. Той не се чува ясно.

Не, не така. Дайте му друг, нека да има още един /микрофон/. Защото трябва да е ясно, иначе няма смисъл.

В тези 108 имена, ако забелязахте, е показано, че Шри Картикейа е невинността, която действа върху Дясната страна, в Пингала. А също, че е свързан силно с прана. Той ви дава прана. Прана е живият дъх, който поемаме – вдишване и издишване. Така че е свързана с Дясната страна. После също е свързан с вечността, Анантари. Анантари е змията Шеша, който е брат на Вишну. Така че и Вишну е представен тук като Картикейа. Наричат го Анантар. Така че Той е огънят. Той е този, който възпламенява във вас способността да изгаряте, силата и способността да командвате хората, а също способността да бъдете човек изпълнен с блясък. Виждате, че един невинен човек може да бъде много брилянтен. Всички тези способности са изразени във формата, състоянието – сварупа – на Картикейа. Днес, боготворейки Картикейа, трябва да знаем, че Картикейа сега е събуден в нас. И чрез тази способност трябва да се борим. 

В крайна сметка Той е Нишкаланка. Той е Този, който е крайният. Така че от Ганеша през Христос, към Нишкаланка. Това са трите етапа, през които минава невинността. През Ганеша до Картикейа и сега до Христос. И от Христос до Нишкаланка. Във формата на Нишкаланка Той е невинност, понеже няма Каланка – няма дори петънце по Него, нищо. Той е абсолютно чист, непорочен. И е страховит. Освен това има всички качества на Екадеша Рудра. Тоест единадесетте качества или сили на Шива, който може и да убива. Така Той има способността да убива и разрушава злото и да дава благословии и смелост на своите последователи. 

Това е последната инкарнация, наречена Калаки - или с прости думи, Калки - която всъщност е Нишкаланка. На бял кон. Така че именно Картикейа е Този, който седи на бял кон.  Ето как сега невинността израства във вас до нивото на Картикейа. Това се случи днес в тази земя, която вие наричате Дойчланд, където Картикейа трябва да бъде роден във вас, да бъде пробуден във вас.

Нека Бог да ви благослови!

Сахаджа йоги: Боло Шри Картикейа Нирмала сакшат, Шри Ади Шакти Матаджи Шри Нирмала Деви ки! – Джей! Шри Нирмала Деви ки – Джей! Джей! Шри Нирмала Деви ки – Джей!

Шри Матаджи: Сега ако искате, може да изпеете още една песен, като „Йа Деви Сарва Бхутешу”; която пожелаете. Искам жените да дойдат – седем омъжени жени – и да Ми помогнат.  

Ще започнем първо с малките момичета тук, да излязат момиченцата.

Малко по-късно, когато ще ми слагате гирлянда. Ясно ли е? Сега да дойдат момичетата. Къде са те? Всички момичета да дойдат. Кои са всички други момичета, които са тук? Приближете се. Правилно, елате. Вие двете също се приближете. Добре. Вие също елате, и двете. Седнете, седнете.

Ако има друго неомъжено момиче, неомъжена девойка, моля да дойде. Някоя, която още не е женена. Друга, да дойде.

Грегоар: Шри Матаджи, първо преди да изпеем химна на Богинята, бихме желали да прочетем пред Вас един вариант на „Отче наш.

Майко наша,

Която си на земята,

да се свети Твоето име,

да дойде Твоето царство,

да бъде Твоята воля

както на земята, така и на небето.

Твоите Божествени вибрации дай ни днес

и прости ни прегрешенията,

както и ние прощаваме на нашите длъжници.

И не ни въвеждай в майа,

но избави ни от злото.

Защото Твои са Бащата, децата и славата

во веки веков. Амин.

Шри Матаджи: Толко е мило.