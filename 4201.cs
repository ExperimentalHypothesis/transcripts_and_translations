Dnes jsme se zde shromáždili, abychom udělali púdžu k Sadášivovi. Ten, kdo se v nás odráží, je Šiva, který je čistým Duchem. Tento čistý Duch uvnitř nás je odrazem Boha všemohoucího, Sadášivy. Je jako slunce, které dopadá na vodní hladinu a jasně se odráží. Když ale dopadá na kámen, neodráží se vůbec. Když máte, řekněme, zrcadlo, nebude na ně slunce pouze dopadat, ale jeho světlo se v něm bude odrážet. Stejně tak i v lidské bytosti se odráží Bůh všemohoucí podle toho, jakou je osobností. Pokud je vaše osobnost čistá a průzračná, nevinná, pak Ho dokáže odrážet jako zrcadlo. Proto svatí lidé odrážejí Boha všemohoucího správným způsobem v tom smyslu, že už se neztotožňují se špatnými věcmi. Když už takové ztotožňování neexistuje a je takový člověk zcela čistým Duchem a v takovém případě odráží odraz Boha i do druhých lidí. Vy všichni jste naštěstí získali svoji seberealizaci. To znamená, že odraz Boha již působí ve vaší pozornosti. Pozornost je osvícena silou Ducha. Síla Ducha je taková, že je odrazem. To znamená, že odraz se nikdy neztotožňuje se zrcadlem nebo s vodní hladinou. Je tu tak dlouho, dokud svítí slunce, a když není slunce, není ani odraz. Pokud jste tedy v Sahadža józe, vyčistili jste se. Také vaše Kundaliní vás vyčistila a teď jste čistými osobnostmi. Proto se tento odraz ve vás stává čistším a čistším a lidé ho vidí. Vidí ho ve vašem obličeji, vidí ho ve vašem těle, ve vaší práci, ve vašem chování všude. Pro lidi je těžké v sebe opravdu věřit, věřit v to, že by mohli být odrazem Boha všemohoucího. Mají, myslím, nějaké komplexy méněcennosti, protože nemohou pochopit, jak se tak najednou mohli stát odrazem Boha všemohoucího. Mají ale takovou kapacitu a mohou se stát odrazem Boha všemohoucího. Musí mít ale víru v sebe sama, víru ve svůj vzestup, aby mohli věřit, že se tím stali. Důvěra je v Sahadža józe velmi důležitá. Bez úplné důvěry nemůžete dosáhnout svého vzestupu. Víte, že dokonce na přednáškách musím říkat, že musíme mít sebedůvěru. Důvěra ale ani náhodou neznamená ego, nebo agresivitu. Když si věříte, nejste vůbec agresivní. Vypráví se takový příběh z Číny, velmi zajímavý, že jeden král chtěl, aby jeho kohouti vyhráli kohoutí zápasy. Někdo mu řekl: „Žije světec, kterému když mu doneseš svoje kohouty, tak je učiní tak silnými, že určitě tento zápas vyhrají.“ Tak vzal svoje kohouty, dal je tomu světci a povídá: „Chci, abys jim dal veškerou sílu k vítězství v tomto zápase.“ Za měsíc se král vrátil pro své kohouty. Pak je vpustil do arény, kde už byla spousta dalších kohoutů. Takže kohouti začali bojovat a napadat jeho dva kohouty. Ti ale jen stáli – velmi trpělivě, absolutně klidně a tiše. Všechny útoky jen sledovali jako nějakou legraci. Ostatní kohouti se unavili a utekli z arény a tak se stalo, že tito dva kohouti vyhráli. Z toho bychom si měli vzít ponaučení, že člověk, který je odpoutaný, nemůže být nikdy napaden. Jsme napadáni skrze mnoho ztotožňování se. Prvně naše rodina, potom naše země, potom náboženství, pak další záležitosti jako rasismus. Všechno ztotožňování nás oslabuje, protože nás neustále napadá. A všimla jsem si, že vkládá do myslí sahadžajogínů zmatek. Důvodem toho je, že nemáte důvěru v Sahadža jógu, nemáte důvěru v sebe sama, že jste na správné cestě a nevěříte, že jste teď svatí a nikdo vás nemůže napadnout, protože jste pod úplnou ochranou Božského. Lidé mohou následovat jakékoli náboženství, gurua, cokoliv, ale stále mají strach, že budou napadeni. A bojí se říct to, co by říct měli, postrádají soudnost k tomu, aby věděli, co je třeba říct. Se správným porozuměním faktu, že jste čistým Duchem. Když v to věříte, překvapí vás, vaše důvěra v to, co děláte. Tím chci říct, že máme další velkou výhodu, a to, že fungujeme jako kolektiv. Snadno zjistíme, jak se v kolektivu chováme. Jak reagujeme na kolektiv. Velmi subtilní člověk se nemusí v kolektivu moc projevovat, moc mluvit může jen stát, jako ti kohouti, o kterých jsem mluvila, ale ostatní jeho hloubku cítí. Hodnotu takového člověka cítíte. Tak hluboký člověk nechce nikoho napadat, cítí se chráněný zevnitř. Takovou ochranu musíme pocítit, nikoli mentálně, ale uvnitř sebe, a jakmile získáte takovou přitažlivost a ucítíte to, nikdo vás nemůže napadnout. Ten, kdo útočí, je sám nejistý, nebo může být nevychovaný. Možná to ještě není sahadžajogín a tak na něj musíte pohlížet laskavě, s odpuštěním, tak jako Šiva. Sadášiva je známý tím, že každému odpouští. Každý, kdo činil pokání, třeba stál na hlavě, na jedné noze, držel hladovku, nebo dělal jakékoli jiné pokání, Sadášiva byl tak znechucený, že řekl: „Dobře, vezmi si, co chceš.“ Dokonce dal požehnání mnoha rákšasům, to jste už slyšeli. Požehnal mnoha rákšasům, protože měl až po krk jejich pokání. Existuje tolik příběhů o tom, jak Sadášiva požehnal lidem, dokonce požehnal i Rávanovi, což je velmi zajímavý příběh. Rávana dělal různá pokání. Nevím, co všechno, jak asi musel hladovět se svými deseti hlavami... Máte velký hlad, když máte jedna ústa, ale když jich máte deset... Neumím si představit, jaké pokání musel udělat, že toho měl Šiva po krk. Jeho milosrdenství je tak velké: „Ať si tento muž přeje cokoli, dám mu to.“ A tak šel Rávana za Šivou a Šiva povídá: „Co chceš? Proč si tak ubližuješ?“ Rávana na to: „Chci tvoje požehnání.“ „Jaké požehnání?“ „Nejdřív mi slib, že mi dáš vše, o co tě požádám.“ Šiva: „Jistě, bude-li to v mé moci.“ Je to velmi zajímavý příběh. Rávana povídá: „Chci tvoji ženu.“ Protože věděl, že Jeho žena je Ádi Šakti. A když dostane za manželku Ádi Šakti, může dělat zázraky! A tak žádal: „Chci tvoji ženu za manželku.“ Pro Šivu bylo velmi obtížné rozhodnout. Dát Svou manželku takovému ďáblovi, ve svém milosrdenství to však udělal. Všechny tyto události ukazují, jak působí Jeho milosrdenství. Nakonec tedy bylo rozhodnuto, že Jeho žena Párvatí musí odejít s tímto strašným mužem. Jenomže bratrem Šrí Párvatí byl Šrí Višnu, který je také Šrí Krišnou a ten si řekl: „Nedovolím, aby moje sestra odešla s tímto ďáblem. Musím něco udělat.“ Největší rošťák ze všech Bohů je totiž Šrí Krišna. A provedl Rávanovi to, že najednou se mu chtělo na záchod. A tak se zastyděl, odsunul ženu stranou a šel na záchod. Šiva ho ale předtím varoval: „Dávej si pozor, protože matkou této ženy je matka Země, a tak Ji nikdy nepokládej na zem, musíš Ji stále nosit na zádech.“ Takže když Rávana došel na určité místo, tak mu Šrí Krišna provedl tu zlomyslnost a on musel jít na záchod. Tak Ji postavil na zem, jakmile to udělal, matka Země ji vtáhla a on nevěděl, co má dělat. Zkusil to podruhé. Šel zase za Šivou a povídá: „Podívej, toto jsi slíbil, ale stalo se tohle.“ Řekl: „Já jsem tě varoval, že Její bratr je velký rošťák, který to zařídil, musíš si dávat pozor! Tentokrát ho neposlouchej, nepokládej Ji na zem, ať se děje cokoli.“ Takže to zkusil zase a nesl Ji na zádech. Najednou potkal malého chlapce, byl to sám Šrí Krišna, který se mu smál: Rávana se divil: „Proč se mi směješ?“ „Proč proboha nosíš na zádech tu stařenu? Nemá žádné ornamenty...“ Rávana: „Je to Bohyně!“ Krišna: „Nemá žádné ornamenty, nic podobného, jak by mohla být Bohyní?“ Víte, v Indii máme takové rčení, když žena nemá žádné ozdoby, že je jako Lanka Párvatí, protože Rávana Ji nesl na (Srí) Lanku. A když vzhlédl, uviděl velmi starou ženu bez zubů, jak se směje. Strašně se vylekal a shodil Ji. Ona je Mahámája. Rávana potřetí řekl: „Raději řekni své ženě, že nemá nikoho poslouchat, a dohlédni na to, abys mi Ji dal.“ Šiva: „Dobře, narodí se na Lance, můžeš se s Ní oženit.“ Jmenovala se Mandódarí. Tento velký příběh pokračuje. Mandódarí nesmírně uctívala Višnua. A když Ráma přišel, aby zabil Rávanu, všechno to zařídila samotná Mandódarí. Protože věděla, že když Šrí Ráma zabije Rávanu, tak bude vysvobozen od svých představ o ženách. To, jak bažil po Sítě a podobné věci... Skutečně si přála, aby se něco stalo, aby se narodil znovu a zbavil se toho pokukování po krásných ženách, to jak unesl Sítu. Byla proti tomu, ale on to nechtěl slyšet. A tak došlo k válce a v té válce ho Šrí Ráma zabil. K celé té epizodě došlo díky neomezenému milosrdenství Šrí Šivy. Jeho milosrdenství může někdy vypadat dost nelogicky. Ale za tím vším je velká logika. Logika je v tom, že ať udělá cokoli, přinese to řešení určitému problému. Na příklad, jednou došlo k válce, ta válka neměla konce, v té době dělal problémy jeden strašný ďábel, kterému Šrí Šiva požehnal tak, že ho nikdo nemohl zabít. Šiva ovšem dal také požehnání, jak se říká varadán, jistému světci, který řekl: „Chci teď spát, ať mě nikdo neruší.“ A tak dostal požehnání: „Stačí, když se jen podíváš na toho, kdo tě vyruší ze spánku, a bude spálen na popel.“ Požehnání dostali tito dva. Když začala válka, pomyslel si Šrí Krišna, že nejlepší bude zabít toho ďábla s pomocí požehnání, které dostal onen světec. Tak vytvořil hru a začal utíkat z bojiště, a proto se mu říká “Bojovník, který utekl z bojiště“, Ranačórdas. Ten, který utíká z bojiště. Když Šrí Krišna utíkal, měl na sobě šál. Vešel po špičkách do jeskyně, kde onen světec spal a přikryl ho svým šálem. Poté, co na něj položil svůj šál, tak ďábel, který ho pronásledoval ten satanský chlap, doběhl do jeskyně a uviděl jeho šál a povídá: „Á, teď jsi unavený a teď tady spíš, já ti ukážu!“ Aniž by si uvědomil, kdo to tam spí. Stáhl spícímu šál a vtom se onen spící světec probudil, podíval se na něho a říká se, že ho spálil třetím okem. A tak se dostavilo řešení. Tímto způsobem probíhá celá hra za přítomnosti třech sil, jen aby se nakonec ukázalo, že Pravda vítězí. Nejprve je tu Šivovo milosrdenství, Jeho dobročinnost na jedné straně. Pak je tu hra Šrí Krišny, nebo také Šrí Višnua, ve které jde o neutralizování. A třetí je hra Brahmy, který tvoří a produkuje věci. Všechny tři síly tu působí jen proto, aby tu pro nás vytvořily atmosféru, ve které pocítíme, že se musí něco stát s naším lidským vědomím. Všechny tři síly v nás posílily přání hledat Pravdu. Šiva je na jedné straně neobyčejně milosrdný, dokonce i k asurům, ďáblům, ale na druhé straně může být neobyčejně krutý, může zničit celý vesmír. Pokud se lidé stanou natolik zkažení, pokud se nedají na duchovní cestu, pokud zcela ztratí svou nevinnost, pokud se nezbaví všech falešných ztotožnění a představ, které na světě vytvářejí problémy, tak On zničí celý svět. On totiž sleduje hru Ádi Šakti. Dovoluje Jí dělat všechnu tu práci, tvořit lidské bytosti, dávat jim realizaci, všechno, ale pokud zjistí, že Její děti, tedy lidé, které zachránila, se chovají špatně, že urážejí, nebo jakkoli ničí Její práci, může se rozhněvat, čímž může zničit celý svět. Ale nemyslím si, že by teď k tomu měl nějakou příležitost. Protože teď máme sahadžajogíny po celém světě. Na sahadžajogínech vidím to, že někteří rostou velmi rychle, vytrvale, plnou silou a tak dosáhli Šivova principu. To první, čeho dosáhli je, že začínají být niterně odpoutaní. Odpoutanost není mentální. Není to mentální. Nejde o to, stát se askety, odejít do Himalájí, vzdát se rodiny a podobně. Odpoutanost je uvnitř nás. Když odpoutanost začne působit, tak prvním znakem je, že se staneme radostnými. Staneme se šťastnými. Když se někoho zeptáte: „Proč jsi nešťastný?“ Začne mluvit o své ženě, možná o svém domě, o svých dětech, o své zemi, možná o společnosti, o všem možném. Takže ho velmi zneklidňuje, činí ho nešťastným to, co vidí kolem sebe. Je ale realizovanou duší a tak mu to, že je nešťastný, nepomůže. Co je třeba vědět, je to, že teď můžete napravit všechny špatnosti ve společnosti, v rodině, na celé zemi tak, že měníte ostatní, nikoli špatným pocitem. Když to ale budete dělat, tak to nejdůležitější je, být odpoutaný. Když jsem začínala se Sahadža jógou, překvapilo mě, jak lidé mluvili o svých vlastních krajanech. Ohromilo mě, když mi začali říkat, co špatného je na jejich náboženství. Nevěděla jsem toho tolik, kolik mi řekli. A říkala jsem si, že jen díky odpoutanosti, mohou jasně vidět, co je špatně. Co je špatně se společností, s lidmi, s příbuznými, v rodině, v zemi, na celém světě. To je ale možné jen tehdy, když se s ničím takovým neztotožňujete. Jinak nikdy neuvidíte ty defekty, nikdy neuvidíte, co je s tím člověkem špatně, které čakry jsou napadené. Takže to první, k čemu by mělo dojít, je odpoutanost. Jde tedy o to, jak dosáhnout odpoutanosti. Mnoho lidí se mě ptá: „Matko, jak se odpoutat?“ Ale já nejsem připoutaná, víte? Já už jsem odpoutaná, nevím, jak toho dosáhnout. Vám bych ale poradila dělat introspekci, abyste porozuměli sami sobě. Snažte se zjistit: „K čemu jsem připoutaný? Proč jsem tak nešťastný? O koho si dělám starosti? Proč bych si měl dělat starosti?“ Pro některé sahadžajogíny se něco, co pro ně nikdy nebylo moc důležité, se najednou stává velmi důležitým. Bylo mi například řečeno, že na Západě se lidé moc o svoje děti nestarají. Jakmile ale dostanou realizaci, tak se ke svým dětem přilepí jako nějakým lepidlem. Nedokáží se zamyslet nad tím, co je pro jejich děti dobré. Myslí si, že jejich prvořadá povinnost je starost o děti. Nedávno mě překvapilo, když mi řekli, že rodiče chtějí přijet až po Narozeninové púdže. Byla jsem šokovaná! Púdža se koná přímo na cestě (k sj. škole), tak proč chtějí přijet až po ní? Mluvila jsem o tom s jogínem a on řekl: „Matko, budeme velmi šťastní, když tady budou. A měli by tu být. Pomůže to dětem, pomůže to rodičům.“ Jenomže veškerá pozornost rodičů je jen na dětech: „Musíme tam děti nechat a musíme se o ně starat.“ To jediné je zajímá. Takže připoutanost k dětem vás donutí dělat věci, které nejsou dobré. Nejsou pro vás dobré. Po příchodu do Sahadža jógy dochází k další připoutanosti, je to běžné. Další připoutanost je k vaší rodině. Normálně na Západě nic takového jako rodina neexistuje. Lidé tam nejsou moc připoutaní k rodině, pijí, dělají všechno možné. Najednou, poté co získají seberealizaci, se vracejí zpátky k rodině jako bumerang. Jsou tak připoutaní k rodině, ke svému domu, ke všemu. Prostě to nedokážu pochopit. Když se stáváte čistým Duchem, tak jste odpoutaní, protože jste jako odraz. Jste odrazem Boha všemohoucího. A všechno ostatní, s čím jste se dříve ztotožňovali, odpadává. Někdo může říct: „Jak? Jak to odhodit?“ Nikdy jsem nemusela nic odhodit, přesto vám mohu navrhnout určité věci, které můžete vyzkoušet. První z nich je meditace. Měli byste přijít na to, co s vámi není v pořádku. Která strana je napadená? Je to pravá, nebo levá? Meditací to můžete zjistit. Jste připoutaní k penězům? Jste připoutaní k podnikání? Jste připoutaní k rodině? Jste připoutaní ke své zemi způsobem, který není sahadž? Nebo k vaší kultuře, která není sahadž? V tom případě se snažte zbavit se připoutaností meditací. Víte, jak se zbavit problémů pravé a levé strany. Tato připoutanost se vám ukáže na špičkách vašich prstů a vy musíte zjistit, jaká centra máte napadená, kde máte problémy a pak to můžete snadno vyčistit použitím jednoduché sahadža-léčby. Myslím si, že děláme chybu v tom, že jakmile se k něčemu připoutáme, ani si to neuvědomíme. Myslíme si, že děláme něco velmi důležitého, protože teď milujeme toho a onoho... Máme kvality Šivy. Síla milosrdenství. A začínáte být připoutaní k lidem. To není žádné milosrdenství. To není vůbec žádné milosrdenství být k čemukoli připoutaný. Nemůžete mít milosrdenství Šivy. Ač si lidé myslí, že to, co v nás pracuje, je Šivovo milosrdenství, není to tak. Protože Šivovo milosrdenství je velmi čisté. Jak už jsem vám mnohokrát řekla, je to jako míza stromu, která stoupá a dostává se k nejrůznějším částem stromu, a pak se buď vypaří, nebo jde zpátky do matky Země. Není připoutaná. Kdyby se připoutala k jednomu květu, k jednomu listu, nebo jednomu plodu, pak by celý strom trpěl a dokonce by zmizel i ten květ. Takže připoutanost k určité věci, nebo určité představě není správná. Zjistila jsem, že v Sahadža józe jsou lidé velmi přizpůsobiví a chápou, co by měli dělat, ale hlavní věc je meditace. Při meditaci na srdce, na Šiva tattvu, na princip Šivy, se bezpochyby můžete odpoutat. A pak bude cítit maximální radost. Radost bude maximální. Viděla jsem, že se lidé zajímají, řekněme, o jídlo nebo o oblečení, o dům, a podobně. Můžete se zajímat, měli byste se zajímat, ale v tom zájmu by mělo být osvícení, že se k tomu nemůžete připoutat. Například někteří lidé z jižní Indie, nemají rádi severoindická jídla. A lidé ze severní Indie, nemají rádi jihoindická jídla. Velký problém. Ptala jsem se lidí z aerolinek: „Proč nemáte standardní jídlo?“ Řekli: „Jaké je standardní indické jídlo? Řekněte!“ To byla otázka. Indové si velmi zakládají na chuti a jídle. A je to fakt, nemáme žádné standardní indické jídlo. Podobně ale můžeme říct, že i na Západě se lidé honí za něčím, co není nutné. Něco dělají jen proto, že je to v módě, nebo z jiného důvodu, protože jejich osobnost ještě nevyzrála. Když vaše osobnost dospěje, tak všechno vidíte z vyššího z úhlu než ostatní, a nesplýváte tak s nimi. To, co víte, je mnohem vyšší, mnohem větší a dává to mnohem větší radost. Lidé si myslí, že jejich připoutanosti jim dávají velkou radost. Když se vám narodí dítě, nebo když dostanete manželku a podobně, myslíte si, že to dává radost. To je velmi milná představa. Radost přichází z vašeho vlastního zdroje, vašeho Ducha. Jestli je váš manžel dobrý, jestli jsou vaše děti dobré nebo špatné, ať jsou, jací jsou, nemohou vám dát radost. Jste to jenom vy, kdo se může těšit sám sebou. A proto člověk začíná všem odpouštět. Na koho se budete zlobit, když vám nikdo nemůže ublížit? To je další velká kvalita Sadášivy, má ohromnou schopnost odpuštění. Odpouští až do určitého bodu, kdy zničí celou práci Ádi Šakti. Jinak je ale nesmírně odpouštějící a je v tom obsažena rovnováha. Jednou se Ádi Šakti velmi rozhněvala, celý svět byl tak zkažený, začala všechno ničit. On Jí ale pod nohy položil malé dítě, v úleku vyplázla dlouhý jazyk, byl to šok, tak přestala ničit. Jeho metody jsou takové, že člověk, který v sobě má vypěstovat princip Šivy, by měl být extrémně odpouštějící. Vím, že existují lidé, kteří jsou velmi krutí, kteří trápí ostatní. Jestli to už nemůžete snést, dobře, skoncujte s tím. I v tom jsem při vás. Jestli to ale můžete snést, je lepší to snést a podstoupit tuto zkušenost, protože něco snést není tak těžké. Je to snazší, než od toho utéct. Přišla za mnou například jedna žena a povídá: „Rozvedu se se svým mužem.“ Zeptala jsem se: „Proč?“ „Protože domů přichází velmi pozdě a skoro vůbec se nevidíme.“ Já jí řekla: „Když se s ním rozvedeš, neuvidíš se s ním vůbec!“ Co je to za logiku? „Vidíš ho, aspoň když je doma, ale rozvod není řešení! Když se s ním rozvedeš, tak ho neuvidíš vůbec! Tak jaký má takový rozvod smysl?“ Zamyslíme-li se, tak pochopíme, že když jsme odpoutaní, tak nemáme být připoutaní k ničemu! A kdo vám může ublížit, když nejste k nikomu připoutaní? Nikdo! Když ale cítíte, že byste se měli ohradit, udělejte to, ale odpoutaně. Když něco namítáte, je důležité být absolutně odpoutaný. Dnes je před námi ale jiný problém. A to, že všichni musíme stoupat. Stoupat stejnou silou. Vypráví se takový příběh o ptácích, kteří byli chyceni do sítě a tak se rozhodli, že by se z ní měli dostat ven, a zkoušeli to. Každý se o to pokusil. Žádný to sám o sobě nedokázal. A tak se rozhodli vzlétnout společně, raz, dva, tři, start! A vzlétli i s tou sítí! A říká se, že pak požádali krysy: „Prosím přijďte a rozkousejte tuto síť.“ A byli volní! Takže když k tomu může dojít mezi ptáky a krysami, proč ne mezi námi? Překvapí vás, jak si v kolektivu můžeme vzájemně pomáhat a radovat se. Řekněme, že něco není v pořádku s vaší matkou, otcem, sestrou, kýmkoli. Nevadí. Konec konců kolektiv vám dává oceán radosti a vaše problémy se mohou vyřešit, pokud je chcete řešit kolektivně. Takže se můžeme spolehnout na kolektiv. Musíme být s kolektivem za jedno. Cítím, že jakmile jednou skočíte do sahadž moře, tak vás samotná radost přitáhne k sobě. Společné setkání je tak radostná událost. Takových zkušeností máme mnoho, mnoho sahadžajogínů mi vyprávělo, jak byli šťastní, když se náhodou setkali s dalšími sahadžajogíny. Pouto mezi sahadžajogíny je skutečně to nejradostnější spojení, které je zdrojem našeho sjednocování. Jakmile se začnete těšit sebou navzájem... Vyprávěla jsem vám už ten příběh jednoho indického básníka, jmenoval se Námadéva a byl krejčí. A byl tam také další muž, který byl hrnčíř. Někdy mi chybí, anglický výraz. Tento hrnčíř byl také básník a jmenoval se Ghórakumbha. Když ho šel Námadéva navštívit, jen světec touží setkat se se světci, podíval se na něj a s údivem ustoupil. Pak pronesl krásný verš. Řekl: „Přišel jsem, abych spatřil beztvarou čaitanju, ale tady ji vidím zosobněnou.“ Nirgunáčá vétí, áló sagunáči. „Přišel jsem, abych spatřil Beztvaré, abych spatřil vibrace, ale tady mají tvar (přímo zosobněné).“ Jen světec může tohle říct jinému světci. Takové ocenění, tak subtilní uznání, je možné jen mezi dvěma světci. Nebo mezi mnoha. Nevnímal, že hnětl hlínu, nebo že měl špinavé pracovní dhóti. Nevnímal to. Neviděl jeho tělo, obličej, nic takového. Viděl jen zosobněné božství. Taková citlivost ve vnímání jiných sahadžajogínů by se ve vás opravdu měla rozvinout. Pak se nebudete starat o nesmyslné povrchní věci. A to je jeden z velkých principů Šivy, nic ho nevyruší. Když se na Něho podíváte, Jeho vlasy jsou celé zcuchané, sedí na rychle uhánějícím býku s nohama takhle (od sebe), tak jede na svoji svatbu. Umíte si to představit? A všichni Jeho přátelé, všichni Jeho přívrženci jsou Mu podobní, jeden nemá oko, druhý nemá ruku, další je takto shrbený... Protože Jemu na vnější stránce osobnosti nezáleží. Na čem Mu záleží, je duchovnost. Je Mu jedno, jestli nemáte jedno oko, nebo máte pokřivené tělo. Pro Něho jsou to Jeho lidé. Protože nic povrchního Jeho pozornost nepřitahuje. Jeho pozornost přitahuje jen božskost v daném člověku. Je mnoho cest, jak porozumět Jeho principům, protože je všepronikající. Když k někomu cítíte milosrdenství, tak to působí, určitě to působí. Nedávno jsme měli takový případ jedné nevyléčitelné choroby, bylo to v Mexiku. A ta Mexičanka, která pracovala a pracuje v UNO, mi napsala dva dopisy: „Matko, přijdu o syna, protože má tuto strašnou nemoc.“ Jen mi napsala. Měla jsem s ní takový soucit, protože napsala dopis, který mi vehnal slzy do očí. A představte si, ty slzy toho chlapce vyléčily! Úplně toho chlapce vyléčily! A pak mi napsala děkovný dopis a já byla ohromena... Protože můj soucit není mentální, prostě jen působí, je tu, jen teče a působí. Stejně tak i vy se takovými můžete stát. Chci, abyste měli všechny moje síly. Nejpřednější silou je milosrdenství. Sahadžajogín nemůže špatně zacházet s jiným člověkem. S nikým! Není důležité, je-li to sahadžajogín, či nikoli. Ale nikdo nemůže napadnout jiného sahadžajogína. I když to není sahadžajogín, sahadžajogín by nikdy neměl nikoho napadat. To není známka sahadžajogína. Sahadžajogín je jiný. Nedávno jsem někomu řekla: „Jsi velmi vznětlivý.“ „Ano, jsem. Když mě někdo vyprovokuje.“ Řekla jsem: „Každý se přece rozzlobí, až když ho někdo vyprovokuje. Jenom blázni se rozzlobí, aniž by je někdo provokoval. Když se rozzlobíš na základě provokace, není to nic úžasného. Dělá to každý. Kdybys řekl, že se nerozzlobíš ani při provokaci, to je jiný stav.“ Zjistila jsem, že v celé atmosféře dnešní moderní doby dochází k velkému boji, který nemá nic společného s kulturou Šrí Šivy. Kultura Šrí Šivy je kulturou sahadž. Jste-li sahadžajogíni, měli byste v sobě mít milosrdenství, pochopení pro city druhých a také byste měli být připraveni starat se nejen o sahadžajogíny, ale i o nejogíny. Pak vaše milosrdenství přinese výsledky. Jak víte, problém dnešní civilizace je to, že Západní kultura upadá. Když čtete noviny, jste šokovaní tím, co se děje. Nevím, kolik lidí si to uvědomí ještě před svým zničením. To, co se děje je sebedestruktivní. Na jedné straně působí ta pohodlná a ke všemu svolná společnost. Na druhé straně je islámská kultura, která se tomu snaží čelit. To je správné. Je správné postavit se tomu, ale způsob, jakým to dělají , vytváří problémy. Když někoho utiskujete stylem: „Nedělej to, nedělej ono,“ bude to dělat ještě víc. Dám vám příklad. Když pojedete na sever Indie, tamní kultura je blíže islámu, lidé jsou tam velmi nemravní, pořád se dívají po ženách. Ne všichni, ale je jich mnoho. I když říkají, že jsou hinduisté, přesto mají tyto zlozvyky, které pocházejí z islámského útlaku. Když je žena úplně zahalena a nikdo ji nevidí, jsou ještě zvědavější. Několik mužů takto přijelo do Bombaje. Jeden z nich cestoval se mnou a díval se na všechny ženy na ulici. Povídám mu: „Zlomíš si krk, jak s ním pořád kroutíš!“ Děje se to tam běžně. Tato zvědavost zachází příliš daleko a lidé se stávají extrémně nemravnými, jako na Západě. Takže potlačování vašich přání je také špatné. Špatná je i kultura, která navenek potlačuje, ale uvnitř jsou lidé velice nemravní. Jednou jsem cestovala z Rijádu do Londýna a usnula jsem. Když jsem se probudila, viděla jsem v letadle sedět jiné lidi, ženy v krátkých sukních a ozdobných vázankách a v tom všem. Zeptala jsem se letušky: „Zastavili jsme někde?“ Povídá: „Ne, letíme přímo.“ Ptám se: „Kdo jsou tito lidé?“ „Ti stejní.“ „Tak se změnili!“ Ohromilo mě to. Předtím měli oblečené dlouhé čádary a najednou tu sedí podivně oblečeni. Nedokázala jsem to pochopit, ale bylo to tak. Zvědavost, která vzešla z potlačování, tedy také ničemu nepomůže. V Sahadža józe není třeba potlačení. Stanete se nevinnými. Prostě se nevinnými stanete. To je princip Šivy. Sahadž kultura je ve středu. Není v ní ani příliš povolnosti, ani příliš potlačování, je ve středu. Nejvýznamnějším principem Šrí Šivy je nevinnost. A tato nevinnost ve vás prostě svítí, viděla jsem to. Ať jste předtím dělali cokoliv, vidím, jak jste teď čistí. Nemáte už ty hloupé nápady chovat se západním způsobem. Také hodně lidí, kteří přišli do Sahadža jógy z islámského prostředí, se stalo velmi sahadž a vedou velmi dobrý život. Máme několik Íránců, kteří se mi v dopisech zpovídali, byla jsem šokovaná, nikdy jsem je nečetla. Bylo to na Mě moc. Teď ale vidím, že jsou to ti nejmravnější lidé. Takže jít do jednoho nebo druhého extrému je špatné, ale být ve středu, sahadž, je ten nejlepší způsob, jak poznat, že v životě je nejdůležitější morálka. A ta vychází z vaší nevinnosti. Nevinnost je samozřejmě kvalitou Šrí Ganéši, který je synem Šivy. Vaše nevinnost však září skrze nevinnost Šrí Šivy. Myslím, že v další přednášce o Šivovi budu mluvit o nevinnosti. Tato přednáška je zaměřena na odpoutanost. Odpoutanost, která by se měla rozvíjet uvnitř vás. Odpoutanost si nemůžete vynutit, ale můžete ji v sobě rozvinout prostřednictvím meditace, dá vám to skutečnou radost. Je možné popsat mnoho kvalit Šivy a myslím, že jsem o Něm mluvila v mnoha přednáškách. Musím ještě říct, že by bylo dobré abyste kolektivně meditovali, ve svých ašrámech. Je dobré, vyzkoušet kolektivní meditace. Nemusíte nikomu dávat vibrace, nemusíte se starat o čakry ostatních, starejte se jen o sebe, o to co je s vám v nepořádku. A měli byste děla vše co je dobré pro váš vzestup. Protože zodpovědnost za celý svět spočívá na sahadžajogínech. To víte, krom Sahadža jógy neexistuje jiná cesta. Sahadža jóga přišla na tuto Zemi, aby zachránila lidstvo. Vaší zodpovědností je udržovat se v patřičném stavu co se týče Sahadža jógy. Zbavit se problémů levé a pravé strany a pak šířit Sahadža jógu. Nepoužívejte k tomu bombastická slova, či agresivitou, ale lásku a milosrdenství. Jsem si jistá, že jsme toho již mnoho udělali, dostali jsme se daleko. Ale tu a tam jsou ještě místa, které musím napravit a není to příjemné. Ale ať je to jakkoliv, musím říct, že se to vypracovává, a každý by se měl podívat sám na sebe a radovat se z cesty, kterou urazil i z cesty, kterou ještě musí ujít. Bůh vám žehnej!
