25 декември 1981
Коледна пуджа
Chelsham Road Ashram, London (England)
Коледна пуджа

Chelsham Road Ashram, London (England), [проверен превод]
25 декември 1981 г.

Аз исках да бъда с вас, хора, в деня на Коледа, но никога досега не се беше случвало. Случи се така, че да бъда с вас днес и на Нова година. Нещо хубаво трябва да се случи. Надявам се следващата година да донесе късмет.

Делото на Христос беше много уникално. Цялото това нещо беше изключително и беше планирано по такъв начин, че Той да се роди на място, което беше много скромно, много скромно място. Защото Той трябваше да ни научи на смирение. Думата „уча“ на английски означава „говоря за нещо, разказвам за нещо“. Но когато Аз казвам „уча“, имам предвид да се създаде, да се активира това смирение.

Всъщност Той дойде на Земята преди всичко да създаде пространство в нас, на ниво Агнйа чакра, като премахне пречките, препятствията от егото. По онова време Той трябваше да говори за смирение, защото управляваха римляните, а те бяха много арогантни, много недодялани, груби, недоразвити, бихме казали, изобщо не еволюирали. Както някои животни, които се появиха и по-късно бяха изхвърлени от еволюционния процес, защото бяха безполезни, прекалено агресивни или твърде големи по размери, или нещо подобно. Точно такива бяха римляните. Ако погледнете телата им, дори сега, рисувани някога, ще забележите, че не приличат на човешки тела, а на някакви животни – мускулите и всички останало са много гротескни. Няма мекота, заобленост на лицата. Та егото на римляните повлия на всички, които те управляваха, защото, когато имате някого като идеал пред себе си... Хората винаги гледат този, който ги доминира, и такъв човек се превръща в техен идеал. Така че започвате да попивате този характер в себе си.

Ако видите някого, който е снизходителен, изведнъж също ставате снизходителни. Ако видите голям егоист, който се опитва да се перчи, вие също се надувате. Това може да се види всеки ден. Идва някой шеф, който е много надут, и всички в офиса стават такива. Така и римляните влияеха на хората по онова време, създавайки собствени идеали. Хората си помислиха, че римляните са идеалът, че са най-добрите, защото според тях са постигнали резултати. Римляните бяха толкова могъщи, че хората си помислиха, че това е истинската сила. И затова много хора, които дори не бяха римляни, следваха техните методи.

Другата, по-смирената група също беше засегната, защото беше наранена, егото ѝ беше наранено. Така че хората станаха също толкова жестоки, в смисъл, че станаха толкова докачливи, че никой нищо не можеше да им каже, защото щяха просто да се разлаят срещу него, да го сплашат. Този тип характер също е много опасен, защото ви причинява някои много лоши болести. Може да ви причини проказа, хората развиват проказа с този тип характер – ако развиете този лаещ нрав, чрез който просто се нахвърляте върху другите. Нервите напълно се разклащат от това, а проказата е болест на нервите. Хората, които винаги са под подобно напрежение и скачат срещу всеки човек, който им се изпречи, се намират в много опасно положение, що се отнася до нервите им. И тогава един ужасен вид вирус, знаете, който създава проказата, атакува нервите им; може да ги атакува, защото този тип хора, които скачат срещу другите, са много уязвими. Ето защо имаше толкова много проказа в толкова малко място. Имаше толкова много прокажени, защото нервите им бяха разклатени.

При такива обстоятелства беше роден Христос. Но Той се роди не само заради римляните или заради когото и да е, Той се роди за целия свят. Защото егото беше започнало да расте в човешките същества по онова време и се беше развило прекалено много, що се отнася до римляните. И това очерта начина, по който действаха човешките същества. Така че преди всичко трябваше да бъдат контролирани и Христос трябваше да дойде във време, когато трябваше да се установи равновесие между егото и суперегото.

Така че първото, което се казва за Христос във всички тези песни и музика, които слушахте сега, е „мир на Земята“. Той дойде да създаде мир на Земята. Това е възможно само когато сте в баланс, първо, и второ, когато сте реализирани. И двете неща би трябвало да ги има. Ако получите само Реализация, но няма равновесие във вас, не може да има мир. Но мир в никакъв случай не означава човек, който се отдръпва, бяга от ситуациите, измъква се, не иска да се обърне с лице към действителността. Мирът не означава това. 

Христос се изобразява по много различен начин от това, което беше. Той беше най-силната личност и най-скромният човек, за когото може да се сетите. Не би търпял никакви глупости, никой не би могъл да си позволи волности с Него. Но и самият Той не би си позволил волности с другите, разбира се, и въпрос не може да става. Изключително състрадателен, изключително любезен, но много могъщ. Това е равновесието.

Така че Той дойде на Земята да създаде мир в нашите умове. На Земята няма мир, защо? Какво не е наред? Само човешките същества нямат мир. Кога ще се установи този мир във вас? Кой е насилник? Човешките същества упражняват насилие едни над други. Егото развиваше все по-фини методи. Провокативни методи започнаха да се появяват и от суперегото, подмолни методи от суперегото. Конфликтът започна. По онова време, за да се преодолее този конфликт, най-добрe беше да се създаде пространство в Агнйа, в центъра, в съзнание без мисли. Затова се наложи Христос да дойде на тази Земя. 

Рождението беше много, много символично. Защото Той не беше нищо друго освен Чайтаня, не беше нищо друго освен Словото, както му казвате – логос. Не зная всички думи, които използвате за това, Шабда, както се казва, e Аумкара. Той трябваше да се роди по този начин, защото нямаше тяло, а трябваше да бъде възможно най-финото. Понеже работата беше много фина, „сукшма“, затова Той се роди така.

За хората е много е поетично да Го видят как лежи в яслите. Но погледнете: Царят на небесата би... [към момиченце, което иска нещо] ... Всичко е наред. То прави така, за да разбере... Не го приближавай.

Така че историята за Неговото раждане е много интересна приказка. Беше много символично, че Той дойде на скромно място, защото хората толкова се гордееха с парите си, бяха толкова арогантни заради властта, която имаха. Дори днес всички християнски нации са такива. Изненадващо е, че християнските нации са толкова арогантни, така опиянени от властта и се смятат за върха, понеже са заможни. Помислете си, ако християнските нации бяха много бедни, щеше ли да има расов проблем? Те нямат расов проблем с арабите. Изобщо. Толкова е просто. Нямат проблем с арабите. Те нямат раса, арабите нямат раса; те имат пари, те са парична раса. Хората, които жадуват пари, се прекланят само пред парите. Нямат уважение към нищо, освен към парите. Тези, които имат пари и мислят за пари, са друга група, която ще излезе от процеса на еволюция. Те вече излизат.

Втората група е тази, която е като римляните. Те пропаднаха, с тях е свършено, защото бяха опиянени от властта. Опияниха се, с тяхната цивилизация е напълно свършено и те са вън от играта. Виждали сте Португалия – ще се изненадате, там се случва това нещо. Егото на португалците беше толкова голямо. Няма да повярвате, че тази страна е запустяла, сега няма нищо – големи-големи, огромни сгради, които виждате, и разбирате, че едно време вероятно са били много богати. И нищо не е останало в тях, с изключение на антикварните магазини, които никога не са отворени. Този вид его отново е съживено и това съживяване се появи, представете си, в името на Христос. Представете си! Те купуваха хора, за да приемат християнството. Даваха им пари, всичко е пари, вървят предложения за пари, начинания за пари. Евреите са такива, след това християните станаха такива.

Той се роди в ясли. За едно малко дете да бъде поставено в ясли от Махалакшми е прекалено. Вижте колко е символично – Махалакшми, не Лакшми, а Махалакшми е тази, която постави младенеца в яслите, на никакво място. Ние поне имаме Челшъм Роуд, Уоруик Роуд, Брамхем Гардънс, Бромптън Скуеър. Но Младенецът беше роден и поставен в ясли. Най-скромното място на този свят са яслите, най-скромното от всички – ясла. Най-висшето беше поставено в ясли. 

А какво правим ние? Мислим си, че като спим в ясли, ще станем като Христос. Има хора, които вярват в подобни глупости. Мислят, че ако имат всичките пари, като пият и вършат всякакви неща... Веднъж срещнах един мъж, който беше съвсем пиян, лежеше близо до една черква и повтаряше: „Аз съм Христос, аз съм Христос". Сигурно му беше дошла идеята, че лежи там, тъй като е много смирен. Този вид странна карикатура на целия красив символ е следвана навсякъде. Така че арогантният и егоистът може и да кажат: „Защо, ако Той е бил Царят, защо е роден в ясли? Защо са Го държали в ясли?“. Всеки ще има някакви собствени представи.

Дори в Индия има хора – те са глупави, а не мъдри – които говорят, че Той може да си е създал много лоши карми, щом е роден там. Понеже според тези хора кармата ви дава пари. Имам предвид, че Бог не е толкова неинтелигентен. Ако имате добри карми, ставате Божии хора, ставате търсачи. Получавате Божиите благословии чрез добрите си карми. Ставате религиозни, а не хора с пари, които могат да ходят по кръчми и да прахосват живота си. Това е идеята, която имат хората – че чрез добрата карма ставате богати и ставате още по-зле през следващия живот. Някои хора може и да вярват в това. Но Той никога не си създаде никакви карми. Самият Той беше акарма. Не става и въпрос за Негово наказание или нещо подобно, защото това е просто драма; но много символична драма. Погледнете, едно детенце е поставено в ясли – без удобства. Може ли да има удобство в ясли? Мислете по този начин.

Всички християнски нации тичат подир удобствата си. Такива сме, нали? Това, което мислим за неудобно, трябва да е удобно. Християните никога не би трябвало да търсят удобство – това е едно от посланията на раждането на Христос. Ако търсят комфорт, те са далече от Христос, защото Той се роди в ясли. Не Му бяха осигурени никакви удобства. Но това не означава да приемате някакви странни обиталища, не означава това. Имам предвид, че трябва да ви казвам и другата страна на нещата. Да Го копирате не е начинът. Като Го копирате, няма да станете Христос. Не това е начинът, а като попиете Неговите качества в себе си. Познавам хора, които живеят в кочина, но щом постигнат по-добър живот, искат всичко на света.

Така че попийте качествата скромност и приспособимост. Смирение и приспособяване – където и да сте, по всяко време. 

Някои са много взискателни относно часа. Ако някой трябва да дойде точно в десет, за да свърши някаква работа, ако се забави пет минути, другият започва да вдига врява до небесата, просто не може да понесе, ако трябва да чака пет минути. А ако трябва да чака десет минути, отива в кръчмата – край. Не може да се успокои, докато не пийне нещо. Това е положението с вулканичния човешки ум.

Така че мирът трябва да дойде. Как? Ако търсите удобства, ще станете мързеливци. Ще проспивате всичко, ще станете като лотофагите. Но ако не търсите комфорт, тогава мирът ще дойде. Понеже заради собственото ни удобство, заради собственото ни егоистично удобство за тялото, тормозим всички останали. Тъкмо онзи ден казвах, че само в западните страни е така, не и в Индия. Тук ако някой спи до 12 ч. на обяд, не можете да го будите – било богохулство. Но ако в Индия някой спи след 6 ч. сутринта, той ще се срамува, че е спал толкова до късно. През целия ден ще се извинява: „О, Господи, съжалявам, че се успах.“ Смята се за грях да се спи след шест сутринта. Имам предвид всяка такава държава. Така че удобствата нямат край. Не свършват. Комфортът те превзема бавно. 

Какво е удобството? Да видим. Много е просто. Символичният живот на Христос има много дълбоко значение: удобството не е нищо друго освен материя, която надделява над Духа. Разбирате ли? Ако седите на стол, не можете да седите на пода. Ако седите на диван, не можете да седите на стол. Ако седите върху кадифе, не можете да седите върху нещо обикновено. Материята е тази, която надделява над Духа. А Той беше Духът. Какво значение има за Него дали е слама, или нещо друго? Духът е непреодолим, нищо материално не може да го разочарова. Иначе материята ще вземе връх. 

Това, което трябва да се разбере, е, че Той беше Духът и ако трябва да станете Духът, най-напред се опитайте да се откажете от удобствата си, измъчете малко телата си. Съжалявам, че на Коледа трябва да кажа това, защото Той също беше измъчван по такъв начин. Ако погледнете, в деня, в който беше роден – за една майка е твърде голяма жертва да сложи детето си в люлка, която е ясла. Колко много искате да направите за децата си – да ги облечете подходящо, да направите едно или друго.

Но Младенецът трябваше да бъде положен в ясли и беше положен само за да можете, вие хора, да разберете, че удобството се промъква върху Духа. Винаги търсим удобства. Това е посланието към всички нас. Ако търсите стая, искате да е с баня към нея. Пак удобства. „А съпругата ми, тя къде ще спи?“ Ще спи, където и другите спят. И ти ще спиш, където другите спят. Никой няма да умре от това, бъдете сигурни. Мога да ви уверя. Сахаджа йога е много трудна в това отношение. Много малко хора умират, след като дойдат в Сахаджа йога.[йогите се смеят]  Някои от тях би трябвало. [смеят се по-силно] Но не го правят. Продължават да дават Реализация, продължават да правят всичко, все още продължават. Избягват всички инциденти, избягват всичките проблеми и продължават.

Но времето е кратко и трябва да бъде използвано. Това, за което исках да ви говоря днес, е нещо много конкретно. Приятно е да се говори за раждането на Христос, да се радва човек, да се пеят песни, да се влезе в подобно настроение, но наистина ви казвам, че за всички нас е нещо много символично да знаем, че Той спеше в ясли.

А другата символика е какво Му предложихме ние. Светът какво Му предложи по онова време? Другият символ е, че Му предложиха ясли. Същото ли ще сторим за нашата Майка? Това е нещо, което трябва да се знае. В крайна сметка яслите са нещо добро – нямат никакви блокажи - нямат лява Набхи, дясна Набхи, нищо. Нямат всичките тези проблеми. Нямат тръни, нямат Агнйа, не са някой, който дълбае в стомаха ви и изведнъж усещате: „Боже, не искам да виждам!“. Така че вие сте тръните в тези ясли, които трябва да омекнат, за да дадат утеха на Христос. Трябва да станете толкова меки и мили, така чисти и непорочни, защото едно новородено ще бъде положено в яслите. Вие сте куша с тръни. А един йоги седи само върху кушасана, постелка от куша.

Така че Той беше Йоги, дойде върху куша. Добре. Ами вие? Да Го приемете в яслите. Това са яслите. Майката подготвя яслите, за да накара детето да се чувства много щастливо и удобно. Магарешките тръни – непреклонност, инат, грубост, грозота – всичко трябва да се обуздае. Много е символично. Трябва да кажа, че Неговото раждане е много символично. Човек трябва да се замисли защо Той се е родил така. Хората може да предлагат всякакви тълкувания, но Аз знам, защото Аз съм го направила. Аз се опитвам да ви омекотя, опитвам се да ви моделирам. Понякога се налага да съм груба с вас, понякога трябва да ви се ядосам, понякога трябва да ви се скарам. Точно сега има някои, които толкова много блокират във Войда, че стомахът Ми се усуква. За Мен всичко е наред, защото от Мен се очаква да съм такава. Имам щастието да се справям с всичко това.

Но Христос вътре в нас? Няма да сте щастливи със себе си, със съществото си, с Духа си, докато не създадете ясли с много нежна трева. Самите вие няма да се наслаждавате. Мислите, че като оправдавате егото си, арогантността си, като оправдавате всичко, което си причинявате един на друг... Някои хора са заети да изкарват пари от Сахаджа йога, някои са заети да мамят другите, някои изричат лъжи, някои създават проблеми, някои бият съпругите си, а някои съпруги провокират съпрузите, – какво е всичко това?

Ние създаваме красива ясла за Христос. За да създадем мир на Земята, трябва да сме изпълнени с мир. За да е спокоен, човек трябва да е смирен. Това е посланието на Христос – смирен. Ако се смирите, мирът ще дойде. Смирен е хубава дума. Не зная дали изразява това, което означава. Смирен означава не да молиш за своето удобство, а за удобството на другите. Когато другите са преди теб, това е смирение. Не е: "Много благодаря". Убивате някого, а после казвате на мъртвия: "Съжалявам, че те убих". Край! На английски всичко приключва. Щом сте казали: "Съжалявам" – край! "Да, зная." Другото е: "Зная". "Защо го направи?" "Зная." Край! Щом знае, всичко е наред. Тогава няма наказание. Не.

Не зная, всички сте Духът, толкова красиви! Трябва да бъдете изваяни, добре, това е Моя работа. Трябва да бъдете пречистени, това е Моя работа, добре. Събуждането на Кундалини е Моя работа, съгласна съм, но поддръжката е ваша. Но напротив, понякога чувствам, че тъй като Аз върша всичко това, поддръжката е лоша, много, много лоша. Както в Индия някои хора се опитват да ни помагат, като ни дават пари. Ние самите не печелим пари. Някой ни дари пари и бяха построени няколко кладенеца. Всички са разнебитени и край! Безплатен дар, никой не иска да се грижи за него. Това е човешка природа. 

Ако не работите усилено за поддръжката си, а просто оставяте това на Майка: "О, Тя ще ни излекува, нека продължим да правим каквото си искаме, Тя върви подир всички ни. Ще се грижи за нас, а ние ще се мъкнем отзад." Ето защо присъствието Ми понякога може да е някак не толкова плодотворно. Присъствието Ми в Англия е добро до определен момент. След това не трябва да го има за известно време. Много ви обичам, знаете това, много. Англия е сърцето Ми и трябва да съм тук. Тази Коледа исках да празнувам с вас и Нова година с вас, просто по Свое желание. Но трябва да ви накарам да разберете, че трябва да работите все по-усилено, за да се поддържате чисти. Освободете се от проблемите си, издигнете се, не казвайте: "Да, това е еди-как си, Майко". Постоянно Ми докладвате: "Майко, все още блокирам, вижте сега това се случва", сякаш това е нещо, с което да се хвалите. "Ще се оправя. Трябва да съм наред. Сега Майка не е тук, нека Ѝ покажа, когато се върне."

Веднъж, когато отидох в Бомбай, Раулбай не дойде да се срещне с Мен в течение на 7 дни, а беше в Бомбай, беше пристигнала, за да Ме види. Попитах ги: "Какво става, добре ли е, тя добре ли е? Тогава защо не дойде да Ме види?". Мислех си, какво ли става с нея. Дойде да Ме види след 7 дни. Каза: "Майко, съжалявам, не дойдох да се срещна с Вас, защото настинах този път. Исках да се пречистя, преди да се покажа пред Вас".

Чистенето трябва да се прави, поддържането трябва да се прави, издигане на Кундалини. Колективът! Колективно! Грижете се едни за други. Трябва да подкрепяте само сахаджа йогите, не другите, аутсайдерите; те са аутсайдери, не са като нас. Ние сме сахаджа йоги и онези, които се опитват да подкрепят другите, повече не са сахаджа йоги. Да излязат от Сахаджа йога ще е по-добре за нас. Каквито и да сме, сме помежду си. Аутсайдерите са аутсайдери. Трябва да се обичаме едни други, да се уважаваме взаимно като светци. Никой не трябва да казва груби неща на другиго. Не! Бъдете мили, любящи, привързани. Обуздайте езиците си, бъдете смирени. Смирение. Смирение е това, което трябва да има. Напишете с големи букви: "Бъди смирен, бъди смирен, бъди смирен!". И когато се смирите, такъв мир ще управлява и ще се чувствате толкова добре, бидейки смирени. Няма да има нищо нередно.

Христос е стигнал дотам, че да каже: "Ако някой те удари по лицето, обърни и другата страна. Бъди смирен!". С римляните нямаше друг начин. Нямаше друг начин. Той също проповядваше смирение, постоянно проповядваше смирение. Бъдете смирени едни към други. Това е всичко. Не е нужно да сте смирени спрямо другите. Сега никой не може да измъчва светците, това положение приключи. Но бъдете смирени едни към други. Смирете се в изискванията си към живота.

Това не означава да станете хора... [към йоги наблизо] Просто го задръж там. ... със странен характер. Не означава това. Трябва да сте свестни, с благоприличие, какъвто беше Христос, когато се роди. Но вие трябва да сте смирени. Опитайте се да моделирате телата си, да ги направите по-леки, в смисъл, че можете да седите където и да е, да се движите навсякъде, да лежите навсякъде. Вие всички сте млади хора, приспособявайте се. Ако някой има стая, трябва да си кажете: "Добре, няма значение, мога да живея в коридора, не се безпокой!". Обаче те ще са първите, които ще скочат, виждала съм, към стаята, която разполага и с баня. Колко от вас имат стаи с бани, да видим? Вдигнете ръце, които живеят в ашрама. По-добре се откажете. По-добре се откажете. Виждате ли? По-добре се откажете. Всички се откажете от стаите си и останете в общи стаи. За вас е добре да не споделяте, защото сте съпруг и съпруга, но не е нужно да молите за баня към нея.

Трябва да се откажете от удобството заради другите. Не за себе си. Трябва да създавате удобства за другите, не за себе си. Понякога се учудвам на човешките същества как позволяват другите да ядат каквото и да е. Начинът, по който са себецентрирани, е нещо удивително. Но след Сахаджа йога се променяте. Наслаждавате се да създавате комфорт за другите, казвайки им утешителни думи, благи неща, и се наслаждавате на това.

На Христос беше предоставено легло в ясла, а Той дойде да ви утеши, да ви даде мир, дойде като спасител. Можете ли да си представите контраста?! Сега вие сте спасителите на цялата вселена, както Той беше Спасителят. Не може да сте себични, не може да ви е удобно. Трябва да сте като Христос. Той живееше навсякъде, където пожелаеше. Живя в гората, живя навсякъде. Просто работеше усилено за хората. Понякога дори нямаше храна за Себе Си. Живееше при всякакви обстоятелства, при всякакви условия. Никога не помоли за някакво удобство, за нищо. Той беше дърводелец, но никога не ползваше ръкавици. Тук вие трябва да имате ръкавици! Трябва да имате чорапи, да имате обувки, да имате бръснарски прибор. Той дори никога не се е бръснал. Това не означава да си пуснете брада. [йогите се смеят] Но Той беше много чистоплътна личност. Живееше с възможния минимум. Това, което човек трябва да прави, е да намали нещата.

Знаете, че имам всичко, за което може да се помисли, но мога да живея с възможния минимум. Мога да имам две сарита, а понякога едно. Трябва да можете да живеете с минимума, в това е въпросът. Това, на което човек трябва да се научи от Неговия живот, е, че ние сме спасителите днес, а Спасителят живя като смирена личност, много изискан в поведението Си, много достоен. Не се държеше като просяк, правейки така: "Хе, хе, хе". Някои са такива. Правите така, когато говорите. Така правите. Не е този начинът! Движете се с достойнство, с величественост, с тежест. Всъщност онези, които наистина са велики, които наистина са императори, не се нуждаят от нищо. Какво може да ги доминира, кажете Ми? Ако си императорът на този свят, ако знаеш, че си кралицата на този свят, какво е по-важно, какво удобство може да те доминира? Какво материално нещо може да очарова такава личност? Защото тази личност е над другите, това е бадшах, царят. Това е характерната черта на истинския цар, царя на небесата. Не на Англия или на друго място, а на небесата! Това е, което сте вие. Вие сте граждани на това Царство. За вас тези неща трябва да са абсолютно безполезни. Красотата на материята трябва да се вижда, не притежаването ѝ.

Красотата е комфортът, не това, което чувствате в тялото, като например да имате удобни неща. Красотата е толкова утешителна. Хората не знаят колко утеха може да носи тя. И съм сигурна, че докато днес честваме Неговото рождение, ние Го прославяме, като приемаме дух на мъченичество – дух, в който сте отдадени, в който не изисквате нищо, а давате. За нищо не молите, а давате. Дори днес получих писмо, в което някой иска някаква работа и Ме моли да му я осигуря. Всякакви такива неща. Може да е всякаква глупост. Разбира се, човек може да има всякакви желания, но искайте едно-единствено нещо, и това е Духът. И щом помолите за това, няма нищо по-висше от това, за което сте помолили. Тогава не искате нищо друго. Наслаждението е пълно.

Да празнуваме рождения Му ден и да ликуваме, означава да ликуваме в нашата пълноценност. Ако сте пълноценни, не се стремите към това, което ви липсва, нали? Ако сте завършени, ако сте цялостни, ако сте удовлетворени, не се стремите (към несъществуващи недостатъци), нали? Наслаждавайте се на своята пълноценност, на своята завършеност, на своята цялост и пълното си удовлетворение. Наслаждавайте се. Накрая всички тези неща водят до някакъв вид удовлетворение. Разбира се, не знам дали получавате някакво удовлетворение от това, но истинското удовлетворение във вас е Духът. Наслаждавайте се на това. Това е за вас. А за другите вие сте утешителят. Не бива хората, които общуват с вас, да идват и да Ми се оплакват: "Майко, той ме ухапа", "Срещнах друг скорпион и той ме ухапа", "Докоснах някого и той ме удари!".

Утеха. Вие сте нещо утешително за другите. Повярвайте Ми, вие сте успокоение. Онези, които успокояват другите, не се безпокоят за своя комфорт.

Овчарите, чистосърдечните хора, в този студ! Представете си, бяха навън и видяха образа на ангела. Той може да се види само от смирени хора, които живеят смирено. Той се появи пред тях. А другото беше визията на Мъдреца.

Така че – само смирените и мъдри хора. Мъдрост. Здрав разум и мъдрост. Онези, които не са мъдри, никога няма да разберат. Онези, които са интелигентни, които са интелектуалци, изобщо не са мъдри. Глупави са. Знаете, че са глупави хора. Мъдрост. Така че тримата мъдреци и овчарят са друг голям символ: онези, които ще разберат Сахаджа йога, са простичките хора, овчарите. А другите са мъдрите. Само мъдрецът може да разбере звездата (Витлеемската – б. пр.), макар че сигурно мнозина са я видели. Мъдрите хора на Изток. Истина е. Източните хора са много по-мъдри от другите, без съмнение. Но защо? Да видим защо са по-мъдри.

На Изток са по-мъдри – до определен момент. В тялото ви има изток и запад, ако виждате. Изток е лявата, а запад е дясната страна. Източните са левостранните, по-близо до сърцето. Но не и тези от най-далечния Изток - японците. Ужасни хора. Японците са ужасни. Както и онези, които ви продават наркотици и пр., те са най-лошите от всички. А онези, които знаят и са левостранни - комбинацията от познание и любов, познание и състрадание. Ако няма любов, ако няма състрадание... Искам да кажа, че просто не може да се говори на такъв човек. Като пръчка е! Имам предвид какви вибрации може да се дадат на изсъхнала пръчка? Просто Ми кажете. Суха пръчка, напълно изсъхнала пръчка! Какви вибрации мога да дам на една изсъхнала пръчка? Трябва да има някаква зеленина по нея, нали? Поне малко. Ако водата е твърде много, също се разваля, може да е изгнила. Но ако е напълно изсъхнала – знаете какво имам предвид, какви са сухите пръчки – тогава как можете да дадете вибрации на такъв човек? Не можете. Не можете да извисите такъв човек.

Така че първо е любовта, а мъдростта идва чрез любов. Мъдростта не идва чрез интелигентност, идва чрез любов. Когато обичате някого, получавате светлината на мъдростта. Чрез мислене никога не можете да помъдреете. Може да станете глупави, абсолютно глупави. Но като обичате, можете да станете много мъдри. Виждам как сахаджа йогите изведнъж казват изключително мъдри неща, нещо велико. Внезапно казват нещо много благо, толкова хубаво. Казах Си: "Това е. Сърцето се е отворило". Уханието на мъдростта идва от сърцето. Символично е, че тримата дойдоха. Кои бяха Те? Брахма, Вишну и Махеша. Дойдоха да видят Христос – Брахма, Вишну, Махеша. Вижте вибрациите! Защото само Те могат да разпознаят, не обикновените хора, не римляните. Така че Те дойдоха. Трябва да сме смирени и да сме мъдри.

Мъдростта е такъв диамант! Има толкова много фасетки, че не мога да ви опиша за толкова кратко време. Някой ден ще ви говоря за мъдростта. Но всичко е здрав разум; толкова благо, толкова красиво, кога какво да кажеш, как да промениш темата, къде да настояваш повече, къде да се справиш с положението по твърд начин; кога да си джентълмен и кога да си суров; кога да креснеш на хората и кога да си тих, смирен и благ. Цялата тази преценка е мъдрост. Това е центърът на привличането. За да го постигнете, трябва да се откажете от крайностите в поведението си. Инатът е първото, от което трябва да се откажете в името на мъдростта. Твърдоглавието.

Да имам син като Христос беше такава велика благословия! Такава увереност, адхара, пълна хармония, никакви проблеми няма със Син като Него, изцяло послушен, абсолютно, 100-процентово послушание, смирение и разбиране на Твоето Същество! Никакви проблеми. Всички вие също сте Мои синове, направени по Негов образец, по същия образец, по който направих Ганеша. Гордея се с вас, вие сте Мои деца. Издигнете се до това. Вече имате образец, създаден за вас. Пред вас е Христос, виждате Го – каква опора беше. Никога за нищо не Ми се оплака, никакво разочарование. Никога не би се разстроил, това е сигурно! Никога не би Ми казал: "Разстроен съм", никога. Тази дума не съществува в речника на мъдреца. Как бихте могли да сте разстроени, след като сте установени веднъж завинаги? Тази дума трябва да излезе от речника на много сахаджа йоги, които я ползват – проблеми и разстроен. Решете проблема, дайте решенията! Никакви проблеми, само решения. Синът трябва да се отнася към майката така, че тя да разчита на него, абсолютно – никакви проблеми, нищо. Искам да кажа, че ако имаш син, роден като Христос, за какво има да се безпокоиш?

Дори едното слово, което Той каза: "Гледайте Майката!", е мантра, най-великата мантра, която ползвам. Когато вниманието ви е насам-натам, просто ви казвам тази мантра. Като команда е. Но толкова смирен, толкова убеден: "Гледайте". "Гледайте" не означава "Вижте!", не. Толкова смирен начин на обръщение. "Гледайте" е нещо славно, нещо в прослава – следвайте, приемете, разберете. Беше такова взаимно разбиране, подкрепа и любов, каквито трябва да съществуват между нас. Никакви тайни, никакви формалности, никаква изключителност. Никаква изключителност. Всички наслаждения – заедно. Всичките ви идеи за индивидуални наслаждения трябва да отпаднат, за да има промяна. Почивен ден е, когато сте в компанията на своите. Повече никакви борби със сахаджа йогите. Трябва да се откажете от всички тези неща. Всичко това е поведение против Христос.

Той никога не е имал почивен ден. Никога. Това е почивен ден. Холидей идва от "свят ден". Всеки прекаран ден, всяка минута, прекарана в компанията на Христос, е свят ден. Но те са принизили Христос до Духа, Духа – до духове, а духовете – до други неща. Сигурна съм. Човешките същества са много добри в отклоняването от правилните неща и в директното скачане в канавките. Вероятно са го направили много благо, красиво: това е мъдрост, мъдрост; през цялото време – мъдрост.

Мъдрецът никога не хитрува, никога не е груб. Това е нещо, което не мога да опиша. И кой е най-мъдрият от всички? Шри Ганеша, който е въплъщение на мъдростта. Него молете за мъдрост. Той ви дава мъдрост за всичко. Него молете за мъдрост.

Днес просто си мисля, че през колкото и Коледи да съм минала, никога не съм говорила за Христос толкова много, в такива детайли. Такава връзка, толкова близка и толкова далечна; защото Той знаеше коя съм Аз. Такова страхопочитание, такова уважение, такова смирение е трудно да се открие в някой последовател, дори той да е вашият син! Толкова близка, но в пълно разбиране. Това единение трябва да бъде развито. Постепенно всички я развиваме, зная. Но това са дни на голяма скорост и трябва да се забързаме малко повече в правилната посока.

Сега, както пожелахте, навън имаме бяла Коледа. ... [йогите се смеят, а Шри Матаджи се усмихва] Джей Шри Матаджи!... И както сте пожелали: "Измийте ме и ще бъда по-бял от снега", е благословено. Мислете за всички хубави неща, които сме направили заедно и които ще правим заедно по-нататък. Така решавате миналите и бъдещите си проблеми. Христос дойде на тази Земя, за да разшири вашето настояще. Така че настоящият Христос, който е роден във вас, трябва да бъде обгрижван. Той не е Христос от Библията, а Христос на сърцето ви, роден е във вас и трябва да се грижите за Него.

Библията е толкова символична, че на хората ще им трябват години, за да я разберат. Прекалено е символична. Но поне вие можете да я разберете. Обаче другите човешки същества не могат. Трябва да разберете единствено чрез Духа си, че трябва да се грижите за родения във вас Христос. Поставете го в много нежно сърце, ако имате меки треви. Той е Колективно същество. Ако наранявате колектива, наранявате и Него. Грижете се за Него!

Казва се „Весела Коледа“, за да има радост. Радостта, светлината на радостта, щастието идват от мира. Пожелавам мир на целия свят, на всички нации, да разберат и да се откажат от цялата ненаситност, от всички битки за пари и власт, от всички неправилни идеи, че се различават едни от други и да дойдат под знамето на Сахаджа йога, да влязат в Царството на Бог, където са поканени с цялото уважение и любов.

Желая на всички мир, на всички държави, на всички човешки същества – в семействата, в сърцата им, в децата им. Нека има мир във всички тях, нека сърцата им излъчват мир, езиците им да говорят с мир, очите им да не виждат нищо друго освен мир. Всичко това трябва да се промени, страхотна промяна трябва да се случи, цялата вселена трябва да направи завой. Всичко, което е изпълнено с омраза, грозно, трябва да изчезне и мирът да надделее. Мирът, който трябва да дойде, не е мирът на мъртвото, а мирът на живото, на мъдреца.

Благославям всички ви да сте каналите на този мир, да сте красивите канали на този мир, да сте славните канали на този мир, да сте велики деца на своята Майка, която толкова се гордее с вас.

Бог да ви благослови!

Има мантра за Богинята: "Я Деви сарва бхутешу, Шанти рупена самстхита" – "О, Богиньо, която обитаваш във всички създания, във всичко, което е сътворено, като мир". Така че трябва да търсите мира, който е вашата Майка.

Всички да кажем тази мантра. Гевин, кажи я: „Я Деви сарва бхутешу, Шанти рупена самстхита Намас Тасьей, Намас Тасьей, Намас Тасьей намо намаха„. Ти я кажи веднъж, а после те да я кажат три пъти. Това е молитва. 

[йогите казват мантрата три пъти, Шри Матаджи прави намасте]

А после, другата е „Кшама рупена самстита". Това е мантрата, защото мирът може да дойде само чрез смирение и прошка, кшама. Ето защо Христос е кшама. Кажете я за Христос. 

[йогите казват мантрата три пъти, Шри Матаджи поставя десния Си безименен пръст, за Агнйа, върху Своето бинди.]

Въпреки това вашите Агнйа имат блокаж. Сега извадете вашата Агнйа. Онези, които се чувстват наранени, сега се откажете от вашата Агнйа. Можете да си сложите пръста тук за Агнйа. [Шри Матаджи посочва Своето бинди]. Тук! Добре е за евреите. [йоги поставя безименния си пръст върху Агнйа на Шри Матаджи и Тя задържа пръста му за по-дълго] По-добре ли е, а? Всичко това е прекалено много за Рождество.

Най-многото можете да измиете Моите ръце и това... Да попеем, а вие можете да се занимаете с пуджата. Така че пуджата свърши, просто можете да измиете Моите ръце. [Шри Матаджи си сваля часовника]

Всички тези подаръци да се отворят близо до елхата; тя е дървото, дървото на живота. То е даващото всичко, даващото всички дарове – това е дървото на живота, то е Кундалини. Толкова е символично, виждате ли? Така символично. Великденското яйце, това дърво, тоест всичко е така символично. Пожелавам ви вашата Кундалини да е така красива като това дърво. [йогите се смеят] Даващият всички дарове се нарича Калпатор на санскрит. 

[пуджата продължава с измиване на ръцете на Шри Матаджи.]