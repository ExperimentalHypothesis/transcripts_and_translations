Mahashivaratri Puja

“Gurupada”

Pune (India), 15 Febbraio 2004

[Discorso in hindi]

Oggi siamo qui per celebrare il puja al Guru. Il Guru è lodato più delle Deità e degli Dei. Chi è il Guru? In questo, qual è il potere (shakti) più importante? Il tattwa (principio) del Guru è Shiva.
Dovremmo considerare la forma del potere di Shiva come il potere del Guru. Infatti, quando noi otteniamo i poteri dalla shakti (potere) del Guru, e quando i poteri (shakti) entrano in noi, noi stessi diventiamo guru.
E, con questo, siamo benedetti per tutta la vita (Kalyan). Chi ottiene questi poteri dimostra di aver ricevuto tutte le benedizioni (Kalyan). Kalyan è un termine molto difficile da spiegare in poche parole. Kalyan significa ricevere benedizioni da ogni parte, gioia da ogni parte.
Quando qualcuno dice che con le benedizioni avete Kalyan, che cosa significa? Che cos’è Kalyan? Kalyan significa Atma Sakshatkar, la realizzazione del Sé. Senza la realizzazione del Sé non si può avere Kalyan.
Senza averla nessuno può comprendere.
Tutti questi aspetti fanno parte di Kalyan. Grazie a questo una persona riceve tutta la gioia e diventa radiosa.
Per ottenere Kalyan, avete fatto tutto ciò che occorre fare, avete compiuto tutti gli sforzi che occorre compiere, avete acquisito tutta la fede che occorre acquisire.
Ma quando siete tutti in “Kalyanmarg” (sentiero di Kalyan), quando egli (il Guru) ha dato il mantra per avere Kalyan, che cosa significa? Vuol dire che la cosa più importante in voi è la soddisfazione (samadhan). Dopo questo non dovete più cercare niente, siete diventati tutti guru.
A questo punto non avete bisogno di possedere niente di speciale, ma potete tutti percepire interiormente le benedizioni di questa soddisfazione (samadhana), potete tutti conoscerle in voi, potete tutti gioirne interiormente.
Per prima cosa potete tutti notare come le malattie fisiche, i disturbi fisici possano essere eliminati da questo Kalyanmarg (sentiero di Kalyan) e come tutti i problemi che nascono in voi, e vi impediscono di sbocciare, possano essere risolti da questo Kalyanmarg (sentiero di Kalyan). Quando tutti voi lo imboccate, ottenete Kalyan e ricevete la realizzazione del Sé.
Shri Mahadeva (Shri Shiva) vi aiuta in questo.
Quando la Kundalini apre il Sahasrara, Shri Mahadeva risiede lì. È per questo che lo chiamiamo Mahadeva. Mahadeva significa il Dio di tutti gli Dei.
In questo Kalyan vi sono molti aspetti importanti. Il primo è la pace (shanti): la pace mentale, la pace fisica e la pace nella vita familiare e terrena (samsarik: che attiene al mondo e alla famiglia, ndt). Nel mondo, nella famiglia vi sono molti problemi, molti ostacoli, che possono essere tutti risolti da Kalyanmarg.

Di conseguenza, non ci accorgiamo nemmeno che vi siano ostacoli. In questo modo abbiamo potuto vedere molte persone in tutto il mondo ricevere benedizioni da Kalyanmarg, meditare su di esso e gioire per tutta la vita. Questo è Kalyan, grazie al quale l’umanità può ottenere l’equilibrio interiore.
E, per raggiungere questo equilibrio, dovete ricorrere alla protezione del Guru.
Quando diventate devoti di un Guru, ottenete l’equilibrio e ricevete tutto.
Dopo questo, non avete bisogno di niente. In questo modo raggiungiamo l’equilibrio e otteniamo interiormente il potere dell’amore. Quando l’essere umano lo riceve, l’intero corpo gioisce. Quando acquisite questo stato, i poteri (shakti) distruggono tutti i problemi, i disturbi presenti nel corpo e nel fisico; e tante persone compiono molti sforzi per ottenere questa shakti. Si può ricevere questo potere solo da una persona realizzata; e allora si acquisisce una forma divina.

[Discorso in inglese]

Questo è un argomento che può essere spiegato soltanto in hindi. Questo Gurupada (status di guru) voi lo ottenete da qualcun altro. Ma quel qualcun altro è dotato del potere: il potere della pace della mente, innanzitutto, ed anche il potere di superare ogni genere di problema terreno, mentale, fisico. Tutti questi problemi potete risolverli grazie al vostro equilibrio mentale e alle benedizioni mentali (che ricevete) dal vostro Guru.
Quando divenite guru, avete voi stessi il potere di benedire gli altri. Con il vostro potere di benedire potete creare molti guru.
E quando si crea un guru, un guru dotato di questo potere, ciò è molto soddisfacente e nobilitante.
La soddisfazione è tale che non desiderate nulla. Questo è il potere di Shiva.
Avete visto che Shiva non possiede molte vesti, non si agghinda, sta seduto sempre in uno stato meditativo. Egli non desidera nulla. È così soddisfatto di Se stesso da non volere nulla.
E questo è il potere che ottenete dopo la realizzazione del Sé se avete un Guru, un Guru di quel livello e calibro.
Non ci si dovrebbe sforzare di diventare guru, perché ciò è irrealizzabile. Se vi sforzate di diventarlo, non ci riuscirete mai. Deve giungere a voi in modo automatico, senza chiedere, senza sforzo. L’unico modo in cui potete ottenerlo è mediante dhyana. Dhyana è la meditazione. Quando meditate, limitatevi a meditare; e meditate, non chiedete nulla. La meditazione stessa vi dà lo strumento in grado di sostenere questo grande potere del Guru. E poi, automaticamente, date questo potere agli altri. Non dovete fare niente, semplicemente in vostra presenza le persone possono ottenere questo potere di completa soddisfazione. Ed è la salvezza per voi e per gli altri.
Così, tutti i problemi che avete affrontato lungo il cammino dell’ascesa finiscono e vi immergete nella beatitudine della pace e della gioia celesti. Per questo è chiamato Kaivalya, che significa soltanto benedizioni. Significa che non esiste altra parola per tradurlo, nessun altro modo per spiegarlo: è uno stato, uno sthiti, è uno stato.
Dovete elevarvi a questo stato e (a quel punto) sapete di trovarvi in esso. È davvero notevole che, dopo aver raggiunto questo stato, non dobbiate chiedere nulla: è tutto lì e siete molto soddisfatti.
Potrei continuare a parlare di questo potere speciale, ma penso una cosa: per favore, meditate su tutto ciò che ho detto; e siete tutti in grado di raggiungere questo stato, questo stato di pace e gioia assolute.

Che Dio vi benedica.