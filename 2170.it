21 luglio 2002
Guru Puja
Campus, Cabella Ligure (Italia) | Translation (English to Italian) - Reviewed

[Forte tuono seguito da applausi]

In India aspettavano tutti i monsoni e sono molto preoccupati perché non è arrivata la pioggia. Allora ho dato un bandhan alla pioggia, ed essa è arrivata qui (in Italia) (risate e applausi, Shri Mataji ride). E adesso hanno detto in televisione che pioverà anche in India. Ma prima è successo in Italia (risate).
Mi avevano riferito che in Italia c’era un gran bisogno di pioggia e così avete avuto una prima pioggia alcuni giorni fa, e questa è la seconda.
(Questo accade) perché c’è tutta la comprensione dei problemi dei nostri agricoltori. E la pioggia è così gentile che agisce al momento giusto.
Sono sorpresa della tempestività e obbedienza della pioggia.
Oggi è un grande giorno per tutti noi perché celebriamo il Guru puja e ricordiamo tutti i grandi guru venuti su questa Terra per insegnare al mondo la verità.
Sono stati tanti ed hanno fatto del loro meglio per spiegare all’umanità che cosa sia la spiritualità. Vi è però una tale disparità che la gente non ha mai capito che la spiritualità è la cosa più importante di cui abbiamo bisogno, che dobbiamo essere tutt’uno con l’Energia divina.
Tutti i tentativi (dei ricercatori) sono andati nella direzione sbagliata. Innanzitutto, ovviamente, erano molto intelligenti, più degli animali, e si misero a cercare: non la verità, ma una specie di emancipazione o – non so come definirlo – un progresso personale. E così persero di vista il fatto di dover ricercare innanzitutto la spiritualità, che è la cosa più importante.
Ci sono stati però due tipi di percorsi: uno attraverso il lato sinistro e l’altro attraverso il lato destro.
In India, non so perché, in moltissimi si recarono nella giungla e divennero dei santi, ma praticavano penitenze (tapasya) di lato destro. Si dedicavano cioè ai cinque elementi, uno dopo l’altro, e padroneggiavano i cinque elementi.
Naturalmente c’è della verità in tutto questo, non v’è dubbio. Avete visto come una candela (forte tuono e Shri Mataji si interrompe sorridendo) vi segnali la vostra situazione interiore: una candela può rivelarvi se siete posseduti oppure no. Ci pensate? La candela è così sapiente!
Se avete un problema al cuore, la candela lo evidenzierà. E potrete curarvi utilizzando la candela.
Essa non solo è molto sensibile, ma anche tanto competente da poter curare. Non solo vi mostra che siete malati e avete problemi, ma è anche in grado di curarvi.
Ecco perché in India come prima cosa fu adorato Agni, fu adorata la luce, fu adorato il fuoco.
Devono aver scoperto che il fuoco sa tutto.
Essi erano a conoscenza, dunque, della profonda consapevolezza interiore di tutti questi elementi, e per questo veneravano tali elementi.
Pertanto, prima del puja si usava invitare tutte le deità corrispondenti ai vari elementi a presenziare alla loro cerimonia. Tutto questo però divenne un movimento di lato destro.
Senza il lato sinistro, il lato destro è molto pericoloso. Naturalmente, anche l’assenza del lato destro è molto pericolosa, ma prima occorre sviluppare il proprio lato sinistro. E questo è ciò che abbiamo fatto all’inizio in Sahaja Yoga.
Il lato sinistro è compassione, è amore, è un sentimento universale o, possiamo dire, sono le benedizioni della Devi descritte, come sapete, nel Devi Mahatmyam: lì si dice che la Dea risiede in voi in tante forme. Ella risiede in voi come shraddha (fede); risiede in voi come sonno; risiede in voi come illusione, bhranti.
Vi sono tutti questi aspetti sul lato sinistro, che sono già stati descritti. E, quando vi ho parlato di Sahaja Yoga, ho voluto rendere molto forte il vostro lato sinistro.
Coloro che adottarono il lato destro divennero molto aggressivi. Avevano padroneggiato l’essenza dei cinque elementi, e va bene; ma erano estremamente collerici, al punto che solevano maledire la gente, la maledicevano. Lanciavano invettive e non credevano nell’universalità. Era molto pericolosa questa attività alla quale si erano dedicati.
Nelle Scritture (shastra) indiane potete trovare numerosi episodi in cui era molto comune che la gente lanciasse delle sferzanti maledizioni. Tutti quei guru maledicevano la gente perché non avevano compassione, amore, niente, ma avevano i poteri del lato destro.
Ma ormai abbiamo visto come coloro che usano il lato destro, che si muovono solo sul lato destro senza la bhakti, senza le benedizioni del Divino, possano diventare dei veri e propri rakshasa, possano diventare un grande pericolo per l’umanità.
Questo è un problema molto serio: con la vostra intelligenza, con il vostro potere di pensare, il vostro ego può arrivare a qualsiasi estremo, creando problemi in voi.
Ormai abbiamo visto che il culmine di questi problemi è rappresentato da molte malattie del tutto incurabili. Alcune persone di lato destro possono persino contrarre una forma di cancro chiamata tumore del sangue. Noi adesso abbiamo curato questo tumore del sangue; ma ho visto che, pur essendo state curate, le persone possono tornare ad essere aggressive pensando di avere assolutamente ragione.
Costoro cercano sempre di trovare difetti negli altri, (dicendo) che qualcuno non è a posto, fa del male; oppure riescono comunque a trovare difetti negli altri, ma non in se stessi.
La loro attenzione è rivolta all’esterno, non su se stessi. Non vedono mai ciò che non va in se stessi, ma vedono sempre quel che non va negli altri. Così facendo scalano un orribile lato destro e questo può procurare orribili malattie.
Come vi ho detto, la prima è il cancro del sangue. E se vi liberate del tumore del sangue, potete incorrere in altri problemi. Oggi esiste una malattia molto nota chiamata Alzheimer.
Anche questa è una conseguenza del lato destro perché, se non si hanno quella bhakti, quell’umiltà, quelle benedizioni della Dea, si possono sviluppare tutte malattie orribili che non solo sono fatali (per voi), ma anche devastanti per gli altri.
Pertanto, se si è di lato destro non si progredisce. Potete diventare dei grandi asceti, diciamo, in grado di lanciare maledizioni e mettere in difficoltà gli altri pensando che questo sia un grande potere, ma non lo è. Non lo è assolutamente perché, anche se non siete soggiogati da altri poteri, poteri negativi, il vostro stesso potere (di lato destro) domina la vostra vita.
Pertanto, quando avviene il risveglio della Kundalini, la cosa migliore è portarsi sul lato sinistro senza criticare gli altri, senza sparlare degli altri, ma osservando ciò che non va in voi. Scoprite qual è il vostro problema.
La prima cosa è la presunzione per cui vi ritenete molto importanti e, con questa arroganza, continuate a creare problemi a tutti, a tormentare tutti e via dicendo.
Tuttavia, a causa del vostro movimento di lato destro, potete diventare persone di grande successo - Hitler ne fu il culmine - ed è così che la gente tende ad adottare comportamenti molto, molto crudeli.
Ritengo che oggi alcuni governino ovunque con il lato destro. Non abbiamo persone che usino il lato sinistro. E, quando usano il lato sinistro, sono considerate sante.
Ora tutti voi avete i poteri del lato sinistro. Alcuni di voi hanno anche un po’ di lato destro, non ha importanza. Direi che ormai avete acquisito la padronanza del vostro lato sinistro: avete il risveglio della Kundalini, siete un tutt’uno con il Divino. Adesso potete passare al lato destro, conoscerlo e cercare di manifestarlo.
Potete manifestarlo senza dominare gli altri, ma dominando voi stessi con l’introspezione e la comprensione di quel che non va in voi: perché vi comportate in un certo modo? Perché create problemi agli altri? Perché prevaricate gli altri?
Ho visto che quelli che si comportano così organizzano, dispongono sempre e fanno questo e quello. Anziché organizzare se stessi, organizzano gli altri.
Questi atteggiamenti creano complicazioni. Ma se avete amore e se avete bhakti (devozione), potete “dominare” gli altri molto, molto facilmente, in maniera del tutto diversa.
Vale a dire che non dominate con la crudeltà, con la tirannia, ma con l’amore.
E non volete dominare, ma la gente si lascia conquistare molto facilmente dall’amore, dalla grandezza d’animo, dalla generosità.
Innanzitutto dovete sviluppare in voi stessi tutte queste qualità. La questione del lato sinistro è che dovreste essere molto pacifici, dovreste dare amore agli altri, dovreste essere generosi, gentili e vedere quanto tutto questo vi ripagherà.
Ho visto alcune persone estremamente villane: possono esserlo con chiunque perché è la loro natura, e dovrebbero superarla con il lato sinistro. La villania non è segno di un santo. Un santo è estremamente pacifico e non è mai villano con gli altri.
Quindi per prima cosa dovrebbe agire l’introspezione: “Dove sbagliamo? Che errori commettiamo? Qual è il nostro stile?”. Quando vi rendete conto che il vostro stile è già di lato sinistro, dovreste dedicarvi al lato destro e acquisire il potere del lato destro.
Quali sono adesso i poteri del lato destro, che vengono acquisiti attraverso il perfezionamento del lato sinistro? Abbiamo avuto dei grandi guru di questo tipo e uno di essi fu Raja Janaka.
Egli era il sovrano di un regno ed era molto conosciuto. Ma, oltre ad essere molto generoso e buono, allo stesso tempo fu un grande monarca, un re straordinario di quel tempo, famoso per la sua imparzialità, per il suo senso dello stato e per tutte le bellissime cose che realizzò per i suoi sudditi.
Questo era Raja Janaka. Niente poteva disturbarlo e la gente non ha mai capito perché i più grandi santi gli si inchinassero. Che cosa c’era di così straordinario?
Malgrado fosse un re, conducesse una vita lussuosa e possedesse tanti ornamenti, mezzi di trasporto ed altro, niente lo dominava, era distaccato da tutto.
Aveva tutto, ma ne era distaccato.
Raja Janaka è un bellissimo esempio di una persona che aveva conseguito il controllo del proprio lato sinistro ed era divenuto re.
Anche in seguito abbiamo avuto molte persone che si sono avvicendate, re molto ricchi e potenti ma che, interiormente, erano decisamente come personalità divine.
Nulla li turbava, nulla li faceva sentire più grandi o più felici; nessuna posizione o potere era importante per loro.
Il fatto di essere anime realizzate rappresenta l’emancipazione completa degli esseri umani.
Dovreste essere dotati di assoluta compassione, amore e comprensione che però dovrebbero, al tempo stesso, essere manifestate nel modo giusto. Possiamo citare Cristo, Egli è un altro esempio. Nonostante fosse un’incarnazione, l’amore e il senso del perdono che nutriva per la gente era straordinario. Ma al tempo stesso si recava sulle montagne per predicare la spiritualità.
Quelli non erano tempi molto sicuri, perché la gente non gradiva che qualcuno parlasse di certe cose. Lo odiavano perché parlava di Dio, e sapete molto bene quello che gli hanno fatto.
Non ha importanza. Nonostante lo abbiano crocifisso, tutti noi lo rispettiamo come una grande personalità. Ed il motivo è che, nonostante fosse indubbiamente un’incarnazione, Egli si prodigò per trasmettere agli altri ciò che aveva ottenuto, o meglio, tutti i suoi poteri.
Si recò ovunque, non aveva strutture ma raggiunse molte persone nel tentativo di salvarle: questo era il movimento di lato destro. Ciò significa che anche i sahaja yogi possono sviluppare il lato destro, ma come fece Cristo. Diversamente, se sono di lato destro, saranno degli organizzatori, faranno di tutto ed avranno le problematiche del lato destro. Ecco perché io voglio che evitiate il lato destro.
Quando però in Sahaja Yoga padroneggiate completamente il lato sinistro, è quanto mai necessario effettuare uno spostamento sul lato destro per diventare persone spirituali complete. E che cos’è l’attività del lato destro? È la collettività.
Non dovreste sentirvi soddisfatti di ciò che avete. È molto facile pensare: “Adesso abbiamo la realizzazione, siamo i padroni del mondo”. Non è così. Dovete uscire, parlare alla gente.
Vi insulteranno, vi creeranno problemi, faranno qualunque cosa, ma voi siete già anime realizzate. Potete ascoltare ciò che dicono, non chiederete nulla, ma vorreste far loro del bene.
Anche questa è compassione, nel senso che non volete tenere la realizzazione per voi stessi, ma volete far sì che anche gli altri la ricevano: è molto importante.
Se non sentite (dentro di voi) pietà per le persone che non hanno avuto la realizzazione, pensate a quando non eravate realizzati voi. Anche questa gente non è realizzata e se la passa male, può andare incontro ad ogni sorta di problemi.
Quindi non dovete accontentarvi della vostra realizzazione, no, non è questo il modo; dovreste invece fare di tutto per darla agli altri e salvarli.
Tutti voi avete ottenuto la realizzazione non a vostro esclusivo vantaggio, non è limitata a voi, ma è per gli altri, dovete offrirla agli altri.
E, appena inizierete a farlo, sarete sorpresi di tutte le qualità che emergeranno in voi; infatti, quando incontrerete gli altri, scoprirete ciò che manca in loro, ciò di cui hanno bisogno, ciò che dovete dare e come darlo.
Potete diventare qualsiasi cosa, potete diventare poeti, scrittori, potete diventare qualsiasi cosa, quando incontrate gli altri.
In quel caso nasce in voi come una reazione, sviluppate tutte queste qualità e diventate ottimi artisti, diciamo.
Questo è possibile soltanto se incontrate altra gente e parlate di Sahaja Yoga e della realizzazione del Sé.
So che ci saranno problemi, lo so. È vero.
Ci sarà chi vi contrasterà, chi dirà di tutto contro di voi, cercherà di bloccare le vostre iniziative e di nuocervi in ogni modo: non ha importanza.
Questo è ciò che dovreste fare: incontrare le persone, comunicare con loro, iniziare a parlare loro della realizzazione del Sé. Dovete salvarle.
Questo è importante. Innanzitutto però dovreste assicurarvi di non avere complicazioni di lato destro, altrimenti fuggiranno tutti.
Si suppone e ci si aspetta che una persona spirituale sia molto umile. Ovviamente, essendo umile, la gente ne approfitterà dicendo qualsiasi cosa: va bene, fa parte del gioco.
Ma chi è così non se ne preoccupa, non si preoccupa di nulla. Qualsiasi cosa gli accada, non se ne preoccupa. La cosa principale è che egli ha compassione. La compassione che prima gli derivava dal lato sinistro, ora si è ampliata e desidera salvare gli altri.
Se la gente non ha cibo, è indubbiamente una grande complicazione; se muore di fame è un’altra complicazione; ma se non si consegue la spiritualità, a che serve questa vita umana? Perché ci si è evoluti fino a questo stato?
Si è passati dallo stadio animale, dalle peggiori condizioni possibili, ad uno stadio umano. E se adesso la gente non ottiene la realizzazione sarà peggio che morire di fame, peggio di ogni tipo di povertà, peggio di ogni malattia o problema. Perché dunque non cercare di dar loro la realizzazione? Perché non fare in modo di dar loro la realizzazione?
Prima di tutto, però, come ho detto, il vostro lato sinistro dovrebbe essere molto forte. Non dovreste mettervi in azione soltanto perché avete ricevuto la realizzazione e potete dare la realizzazione. Insomma, non dovreste iniziare a farlo finché non avrete consolidato il vostro lato sinistro.
Chi lo ha fatto è estremamente umile, retto, non si lamenta di nulla, non si lagna di nulla e riesce ad adattarsi ad ogni circostanza. Non è attaccato a niente, è dotato di un distacco automatico, non deve distaccarsi.
Qualunque cosa si possa fare per una persona così, qualsiasi cosa si cerchi di darle, va bene, l’accetterà, certo; ma senza attaccarsi a nulla.
Una persona così distaccata sarà capace di portare avanti con successo tutte le iniziative per la diffusione di Sahaja Yoga. Oggi la principale esigenza del mondo è che dobbiamo avere più sahaja yogi.
Ma le persone sono molto timide in questo, e ciò è davvero sorprendente. Al contrario, ho visto gente che non possiede alcuna verità, che segue falsi guru di ogni tipo, assillare gli altri nel tentativo di diffonderne le false idee.
Io però non capisco perché i sahaja yogi debbano sentirsi timidi. Quindi parlatene a tutti, portateli in Sahaja Yoga.
(Oggi) è un giorno molto importante perché, essendo il Guru puja, si dice che un guru non possa offrirvi niente. Io però posso darvi un consiglio; e il consiglio è di espandere il vostro cuore, diventare umili e cercare di diffondere Sahaja Yoga con umiltà, non con aggressività. Questo è estremamente importante.
Se ci riuscirete, renderete piena giustizia a questa vita che è una vita spirituale.
Diversamente non potrete, non sarete in grado di acquisire la forza della spiritualità. Per questo dovete capire che è estremamente importante offrire a Sahaja Yoga una piena possibilità (di riuscita) grazie alla vostra saggezza.
Ciò che ricevo sono soprattutto lettere (di lamentele): una certa persona è fastidiosa, un’altra crea problemi, un’altra ancora si comporta male. Dimenticatevene! Tutti questi individui non sono importanti per Sahaja Yoga.
Se invece inizierete (a darvi da fare) nel modo giusto, vi sorprenderete di incontrare tantissime persone che desiderano la pace della mente, la pace del cuore ed un’unione totale con il Divino. Potrebbero non accettarlo, potrebbero non esprimerlo, potrebbero anche aver frequentato individui sbagliati, è possibile. Ma, nonostante tutto, aspirano ad una vera pace spirituale interiore.
Oggi è un desiderio molto comune fra la gente. Ma per avvicinarla e raggiungerla dovete adottare uno stile di vita di persone estremamente semplici.
Se siete molto interessati al denaro, se siete troppo presi dai vostri cosiddetti poteri o dalle vostre ambizioni, Sahaja Yoga non può fare nulla. Ma se siete interessati alla compassione e a capire perché il mondo di oggi sia in tumulto, il motivo è che gli esseri umani si comportano in modo sbagliato.
Quel che dobbiamo fare è trasmettere loro la conoscenza del Divino. Questo dovrebbe essere il vostro desiderio ed è ciò che vi farà sentire molto bene. Ogni altro desiderio, ogni altra esigenza sono molto transitori, come dite voi.
L’unico desiderio è diffondere Sahaja Yoga: è così bello che continuerete a lavorarci e, ogni volta che lo farete, vi sentirete molto gioiosi e felici, non avrete problemi di alcun genere. Quello è il segno della grandezza di Sahaja Yoga e desidero che diventiate tutti così.
Oggi è un grande giorno, perché ricordiamo tutti i grandi santi venuti sulla Terra per cercare di guidarci. Ciò che fecero tutti fu cercare di diffondere la verità in tutto il mondo.
Essi hanno sofferto moltissimo, hanno incontrato problemi, tante avversità; ma hanno lavorato molto duramente, in ogni modo possibile, per la diffusione di Sahaja Yoga e per parlare di Dio e della divinità.
Tutto ciò che dovete offrirmi oggi è la promessa che, ogniqualvolta incontrerete un altro essere umano, gli parlerete di Sahaja Yoga. Non è solo importante, ma è una necessità assolutamente immediata del mondo.
Se capite questo punto, ossia il motivo per cui vi trovate su questa Terra in questa epoca e qual è la necessità del mondo, inizierete subito a sentirne la responsabilità.
Che siate uomo o donna non è importante.
Fate di tutto per predicare Sahaja Yoga, pensate a come renderlo comprensibile alla gente in ogni modo possibile. E penso che allora diventerete guru completi.
Se Sahaja Yoga rimane limitato soltanto a voi, non potete essere dei guru.
(Essere) Guru non significa nemmeno predicare in continuazione Sahaja Yoga o parlare di Sahaja Yoga, tenere conferenze su Sahaja Yoga. No.
(Guru) significa colui che dà la realizzazione agli altri.
Il punto è a quante persone date la realizzazione: non per conteggiarle, ma per percepire interiormente le increspature, le onde dell’oceano d’amore nel vostro cuore.
È così bello vedere la gente che riceve la realizzazione e si immerge nella gioia della spiritualità. È ciò che desidero facciate.
È per questo che io sono su questa terra.
Anch’io ho dovuto soffrire parecchio, (ma) non ha importanza; osservavo queste cosiddette sofferenze come una commedia, quindi va bene. Se non si presta troppa attenzione a tutte le sofferenze, che cos’hanno di così importante?
Avete visto ieri una bellissima rappresentazione su Maometto. Ho sempre pensato a Lui con gran dolore per come le persone lo abbiano frainteso e si siano smarrite, e (chiedendomi) perché adottino tutti comportamenti sbagliati.
Ora però mi sento felice che almeno voi abbiate capito la sua grandezza, lo abbiate compreso e abbiate realizzato questa bellissima rappresentazione. Non so quanto si possa diffondere, ma è un dato di fatto che Maometto fu ucciso, e poi anche sua figlia, i suoi nipoti, suo genero furono eliminati.
E dopo averli eliminati fondarono un’altra corrente orribile detta Sunnismo.
La religione sunnita non si avvicina minimamente alla verità, è una specie di religione estremamente aggressiva e crudele che iniziò a diffondersi ovunque.
Nella vera religione islamica di Maometto tutto questo non esisteva. Furono i suoi assassini a diventare “islamici”.
È una cosa molto sbagliata che un uomo di una tale grandezza e spiritualità non sia stato accettato, ma che adesso vengano accettati i suoi assassini. Ciò può accadere in qualsiasi ambito. Ma gli eventi peggiori sono avvenuti nel mondo islamico e ciò è molto pericoloso. E vediamo quanti misfatti stiano perpetrando nel nome di Dio.
Cercate dunque di capire che quanto accaduto non è stato il fato di Maometto, non è il destino della realtà, ma è un elemento rivelatore per far comprendere a tutti noi che la verità è sempre sfidata dalla menzogna.
E noi dovremmo schierarci dalla parte della verità, qualunque cosa possa accadere. E verrà il giorno in cui la gente si renderà conto di aver sempre seguito cose sbagliate e di aver commesso azioni sconsiderate di ogni genere.
Sono sicura che tutto questo funzionerà molto presto. Se il mio desiderio è così potente, sono sicura che capiranno che la gentilezza, la dolcezza e la compassione sono il modo migliore per sentirsi felici. Niente più di questo.

Che Dio vi benedica.