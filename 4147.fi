Birthday puja (Hindi). New Delhi (India), 21 March 1999.

Nähtyäni kaiken tämän rakkauden, sydämeni on yltäkylläinen.

Ja ajattelen, että rakkaus on todella suuri voima, joka vetoaa niin moniin ihmisiin ja tekee heidät onnellisiksi. Tämä on hyvin hämmästyttävää. Tänä Kali Yugan aikana ei kukaan odottanut näkevänsä tällaista rakkauden suuruutta. Luulen, että tämän nähtyänne, teidän kaikkien pitää oppia kasvattamaan rakkauttanne. Ja se on hyvin helppoa. Voitte tehdä sen tällä tavalla: meditoitte aamuin illoin – silloin mielessänne olevat pahat ajatukset, jotka aiheuttavat kateutta ja vihaa ja jotka saavat teidät loukkaantumaan pienistä asioista, kaikki sellaiset ajatukset loppuvat. Ja se, mikä jää jäljelle, on 'nirmal prem' (puhdas rakkaus). Sillä rakkaudella voitte antaa koko maailmalle uuden elämän. Kerroin heille hindiksi, että yhden henkilön rakkaus näkyy täällä niin monen ihmisen silmissä. Ja kun näin ihmisten innostuksen, sydämeni täyttyi vielä suuremmasta rakkaudesta.

Voin nähdä, kuinka voimallinen tämä rakkaus on. Kaikenlaiset pahat tunteet, negatiivinen ajattelu ja myös itseä tuohoavat tekijät saadaan hyvin yksinkertaisesti oikaistua ja kontrolloitua Sahaja Yogassa, jos vain meditoitte vilpittömin sydämin kaksi kertaa, aamuin ja illoin. Silloin teidän ei tietenkään pidä vilkuilla kellojanne, vaan nauttia, nauttia meditaatiostanne. Se antaa teille suuren vahvuuden rakastaa muita, antaa heille anteeksi sen sijaan, että tuntisitte huonoa oloa vähäpätöisistä asioista, että ärsyyntyisitte, koska luulette itsekunnioituksenne olevan uhattuna, tai sitten olemme joskus aggressiivisia joitakin ihmisiä kohtaan, hyvin aggressiivisia, ilman heidän omaa syytään. Parasta on katsoa silloin toisen ihmisen värähtelyt. Jos värähtelyt ovat huonot, ei kannata lähteä riitelemään, se aiheuttaa vain lisää sekaannusta. Jos jollakin henkilöllä on todella huonot värähtelyt, häntä vastaan ei voi taistella, häntä ei voi kontrolloida. Tai ihmistä, joka on liian omahyväinen, ei kannata lähteä rauhoittelemaan tai jotenkin neuvottelemaan hänen kanssaan, ja joskus ihmiset yrittävät myös hemmotella tällaisen ihmisen turhamaisuutta. Tällä tavalla te vain pilaatte häntä enemmän. Eli parasta on silloin osoittaa hänelle rakkautta jollakin toisenlaisella, lempeällä tavalla.

Annan esimerkin, jonka olen kertonut usein ennenkin, kun menin tapaamaan guru Gagangarh Maharajia, joka asui korkealla vuorella, eikä sinne päässyt mitenkään autolla, joten Minun oli käveltävä. Kaikki sanoivat: "Äiti, miksi teidän pitäisi mennä sinne ollenkaan? Sanoin: "Katsokaa värähtelyjä. Hänestä tulee hyviä värähtelyjä, eikö vain? Siksi menen." Hän oli kertonut monille ihmisille Minusta sanoen: "Adi Shakti on syntynyt Bombayhin, miksi tulette minun luokseni?" He kertoivat sitten Minulle. Sanoin silloin: "Haluan tavata tämän miehen", ja näin sitten menin sinne tapaamaan häntä. No, hänen kerrottiin pystyvän kontrolloimaan sadetta. Hän osasi kontrolloida sadetta.

Hän istui siellä kiven päällä ja heilutti päätään hyvin rauhattomasti, kun tulin paikalle. Satoi aivan kaatamalla, ja kun saavuin, olin aivan läpimärkä. Menin sisälle luolaan, jossa hän asui, ja hänkin tuli sinne hyvin vihaisena sateelle. Hän sanoi sitten: "Äiti, miksi ette antaneet minun kontrolloida sadetta?" Sanoin: "En tehnyt mitään sellaista." "Kyllä vain Te teitte; sillä pystyn aina kontrolloimaan sadetta. Te saitte kutsuni ja tulitte sieltä kaukaa, eikä sateen olisi saanut käyttäytyä näin huonosti." Sanoin: "Ei, ei. Ei hän käyttäytynyt huonosti." Hän oli aika huonolla tuulella, tiedättekö.

Sanoin: "Rauhoitu, Minä kerron, miten kaikki tapahtui. Katsos, sinä olet ostanut Minulle sarin, ja sinä olet 'sanyasi' (askeetti), enkä Minä voi ottaa vastaan saria askeetilta, joten sade järjesti kaiken mukavasti. Kaikki vaatteeni ovat kastuneet, joten Minun on otettava sinulta sari." Hän tunsi välittömästi valtavaa rakkautta Minua kohtaan, alkoi itkeä ja kumartui Jalkojeni juureen. Sitten hän sanoi: "Äiti, nyt tiedän, mitä rakkauden suuruus tarkoittaa, miten se vie pois arkipäiväisistä asioista ja karusta käytöksestä ja johdattaa paikkaan, jossa voi nauttia rakkauden yltäkylläisyydestä". Tämä on yksi niistä tarinoista, joita kerron teille. Mutta pääasia koko tapauksen takana on se, että teidän pitää kokeilla rakkauttanne, erilaisia puhtaan rakkauden niksejä, ja se toimii. Teidän pitää oppia, vähitellen te opitte, miten kokeillaan. Ei pidä antaa periksi. Jotkut ihmiset ovat hyvin vaikeita, myönnän sen - todella vaikeita.

Mutta kannattaa edes yrittää niiden kanssa, jotka eivät ole niin vaikeita. Tulette hämmästymään, kuinka saatte hyvää seuraa ja paljon ystäviä ja ystävyyttä, jota meillä on nyt täällä Sahaja Yogassakin. Kun tulin ensimmäistä kertaa Delhiin, säikähdin tätä paikkaa, koska täällä ei ollut kovin paljon sahaja-joogeja, ja he toivat - en tiedä miksi he halusivat tehdä Minulle pujan, ehkä Bombayn joogit olivat neuvoneet, tai jotain - ja he toivat kum-kumia ja muuta muovisissa pienissä purkeissa - voi hyvänen aika! Käpristyin aivan pieneksi heidän tietämättömyydestään. Sanoin: "Miten nyt? Mitenkähän tässä käy?" Mutta tänä päivänä tämä sama Delhi on muuttunut niin suurenmoiseksi, kauniiksi ja innostuneeksi. Näin joogit lippuineen, enkä tiennyt, että täällä olisi tällainen lippukulkue, vaikka on meillä muistaakseni ollut sellainen pari kertaa Cabellassa. Ja kuinka he nauttivatkaan toisistaan! Todella uskomatonta!

Jos osaatte nauttia rakkaudesta, ette enää nauti mistään muusta, kuin rakkaudesta toisia ihmisiä kohtaan, ei itseä kohtaan. Sen sijaan tulette huomaamaan, että kehonne, mielenne, ajatuksenne ja kaikki suuntautuu muiden rakastamiseen eikä itseen. Koko asennoituminen muuttuu. Kuten pimeydessä ette näe mitään, mutta pienikin valo siellä leviää kaikkialle. Kukaan ei käske valoa: "Sinun täytyy levittää valoa kaikkialle", mutta se tekee sen silti. Samalla tavalla te kaikki olette valaistuneita ihmisiä, olette rakkauden valaisemia; tämä rakkauden valo leviää automaattisesti, spontaanisti, 'sahaj'. Oli myös todella ihastuttavaa nähdä yuva-shaktiemme tanssivan ja iloitsevan. Minusta se on todella suuri siunaus, koska näinä aikoina lapsemme ja nuoremme joutuvat helposti harhateille. He eivät voi yhtä huonosti kuin monessa muussa maassa, mutta on meneillään vahva suuntaus pilata heidät ja tehdä heistä niin sanottuja länsimaistuneita, turmeltuneita persoonia. Nyt näin monta heistä tanssimassa yhdessä, unohtaen kastinsa, uskontonsa ja muun ja nauttimassa toistensa seurasta.

Tämän täytyy tapahtua tässä ja jokaisessa muussakin maassa, jotta me kaikki voisimme tuntea ykseyttä ja nauttia siitä toistemme kanssa. Jos emme nauti, olemme kuin valtameren ulkopuolella oleva pisara, joka voi kuivua milloin tahansa. Mutta jos olette osa tätä valtamerta, niin silloin kannatte jokaista valtameren liikettä mukananne, ja olette absoluuttisesti osa sitä valtamerta, koska teillä ei ole erillistä identiteettiä. Kaikesta sellaisesta, mikä saa aikaan erillisen identiteetin yhteiskunnassamme, kulttuurissamme, käytöksessämme tai henkilökohtaisessa elämässämme, pitäisi pidättäytyä täysin. Tämä ratkaisee monia ongelmia niin perhe-elämässä, kuin kansallisessa ja kansainvälisessäkin elämässä. Meidän pitää siis välttää kaikkea sellaista erillisyyden tunnetta, että meillä pitää olla erillinen oma talo, oma valtio, oma kansakunta. Vähitellen kaikista kansakunnista tulee yksi, olen varma siitä, koska suurenmoiset ajat ovat tulossa, ja hyvin monet vallan kahvoissa olevat tulevat Sahaja Yogaan. Kun he omaksuvat Sahaja Yogan, silloin asiat muuttuvat paljon paremmiksi. Vielä heillä ei ole sitä, heillä ei ole Sahaja Yogaa. Heillä ei ole tietoa suurenmoisesta rakkauden liikkeestämme, ja siksi he haluavat kaiken erillisenä.

He eivät tiedä, että huomenna he palavat poroksi ympärillään olevan kuumuuden takia, tai ehkä sade huuhtoo heidät pois, tai ehkä Äiti Maa nielaisee heidät. Meidän kaikkien pitää olla yhdessä, vaikka olisimme miten erilaisia. Olemme syntyneet eri perheissä - emmehän voi kaikki syntyä samaan perheeseen. Mutta nyt te kuulutte Sahaja Yoga -perheeseen, ja tämä Sahaja Yoga -perhe on yksi. Se ei usko erilliseen olemassaoloon tai erilliseen erityisyyteen. Olemme kaikki yhtä toistemme kanssa, emmekä piittaa siitä, millaista erilaisuutta ulkopuolella on. Olin todella liikuttunut, koska nyt meillä on alkamassa uusi vuosi, ja tulee uusi haaste, joka meidän pitää hyväksyä, eli Kali Yuga on ohi, ja meidän on vakiinnutettava Satya Yuga; silloin jokaisen teistä omassa maassaan pitää alkaa ajatella, miten voisitte toteuttaa sen omassa maassanne ja muissa maissa. Mitä ongelmia muissa maissa on? Suunnatkaa huomionne ulospäin, ei sisäänpäin, niin, että sanoisitte: "Tarvitsen sitä, tarvitsen tätä tai tuota". Meidän pitää tietää, mitä toiset ihmiset tarvitsevat: mitä tarpeita heillä on, mitä ihmiset meidän yhteiskunnassamme, kansakunnassamme ja koko maailmassamme kaipaavat?

On hyvä kirjoittaa niitä paperille: mitä he toivovat? Se on parempi sillä tavalla; ehkä ne asiat saadaan korjattua. Sahaja-joogien on hyvä istua pohtimaan ja kirjoittaa ylös, mitä maailma tarvitsee ja mitä pitää tehdä. Se on kaunis ajatus, että te kaikki todella tavoittelisitte sellaista yhtenäistä yhteiskuntaa, jollainen meillä on täällä tänään. Ja eräänä päivänä - tulette yllättymään - me olemme niitä, jotka tulevat neuvomaan ja opastamaan kaikkia muita ihmisiä rakkaudellamme, huomiollamme ja huolenpidollamme. Tämä on hyvin tärkeää aikaa, ja tänä aikana meidän kaikkien pitää ajatella samansuuntaisesti. Kiitos paljon. Jumala siunatkoon teitä.
