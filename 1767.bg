19 June 1990
The Advent Of Primordial Kundalini
Kundalini Puja
Moedling (Austria)
Talk Language: English | Transcript (English) - Draft

Днес сме се събрали тук, за да направим пуджа на Кундалини.

Веднъж сме я правили в Индия много, много отдавна и това е първия път, в който я правим тук, в Австрия. Това е пуджата на Ади Кундалини, на Първичната Кундалини. Трябва да сте виждали, че в ръката на Атина, която е Първичната Майка, има една сила - змията в лявата ръка. А Първичната Майка има една от силите си - Първичната Кундалини като част от себе си. Разбира се, Тя е отвъд това, но е отразена в човешките същества като Кундалини. Трябва да се знае, че за да се създаде една инкарнация е свършена много работа. Така много неща трябваше ... Трябваше да има визия, как когато човешкото същество е създадено, инкарнацията може да му помогне. На различни нива сме имали инкарнации на Земята. Те са били изпращани със специалната идея да постигнат определен тип възход в определено време. Всички те са били част и частица от Първичната Майка и всичките са имали много мощна Кундалини вградена в тях.

Но инкарнацията в тази Кали юга е много сложна. Първо трябваше да се изработи ситуация, в която тази инкарнация да се роди и какъв род сблъсъци да има тази инкарнация. Така че основната движеща сила, може да кажете, най-голямата работа, която трябваше да се свърши в тази инкарнация, беше да се създаде много здрав гръбначен стълб, така че да може да носи Първичната Кундалини, която отговаря за извършването на тази, велика работа по трансформирането. Кундалини, която е Първичната, притежава вградени всичките сили - на изкуплението, на възхода. Но освен това, за да се роди в Кали юга, трябва да се знае с какви хора ще се сблъсква и как да ги накара да разберат Сахаджа Йога и да разберат, че трябва да се извисят. Така че съществуват много източници на енергия и на знание, които трябва да се използват, защото светът, в който трябваше да работи Първичната Кундалини, беше много сложен. Не беше просто нещо, като човек да отиде в Хималаите. Тези хора вече бяха чисти, с голямо желание да получат Реализация. Те нямаха никакви задръжки и обусловености и его. Бяха напълно отдадени и след огромни покаяния щяха да пристигнат.

Така че да се издигне тяхната Кундалини не беше нещо толкова сложно. Не само че Първичната Кундалини трябваше да извиси хората, но също така трябваше да се разбере какъв вид хора има там. Към йогиня в залата: Защо не изведеш детето? Какво има? Мисля, че трябва да отворите прозорците. Може на децата да им е топло. Обикновено децата не плачат, освен когато има някакъв проблем. Трябва да внимавате. Така че всички аспекти на човешките същества при тяхното произволно движение, всички авантюри и начинания трябва да бъдат разбрани от инкарнацията, да бъдат съобщени на Първичната Кундалини. А също подобна инкарнация трябва да бъде Махамайа, така че Тя или Той да се държи по такъв начин, че никой да не се чувства изплашен или някак отдалечен.

Така че трябваше да бъде приета тази Махамайа сварупа (форма). А работата на Ади Шакти е двупластова. Първо - да знае за настоящето - какви са хората, тяхната култура, стиловете им, техните обусловености, его, всичко, какво поведение имат, въпреки че на Нея всички тези неща са твърде непонятни, защото Тя не знае, че това е човешко приключение. Тя не знае колко далече са стигнали и какво виждат, за какво мечтаят, какви идеи имат. А другата работа е на Кундалини. Така че Тя е разделена на две, на две части. Едната е Кундалини, а другата е Сахасрара. Така че Сахасрара трябва да достави целия материал на Кундалини, цялата тази информация и тогава Кундалини трябва да го изработи. Разбира се, както много добре знаете, има божества, които са вградени навсякъде в Сахасрара, а също и в цялото тяло, и те именно съобщават по подходящ начин каквото трябва да бъде съобщено по подходящ начин, но това е много сложна работа, изключително сложна. Първичната Кундалини действа за колектива - самашти, както и за индивида.

Да речем, трябва да отидете на някакво място, например - летище. Вие започвате да поемате горещината на хората. Тогава започвате да се изпотявате. Осъзнавате как цялата тази работа се върши чрез тялото ви. Или, в същото време, ако има индивид, който има някакъв проблем, проблемът му може да бъде погълнат и да бъде коригиран. Така че Тя работи на двете нива - едното е индивидуалното, а другото е колективното; затова се казва самашти и рашти. И всичко това може да действа едновременно. И вниманието, което, можем да кажем, е силата на мозъка, силата на Сахасрара - също трябва да бъде изключително дълбоко, будно и разбиращо. Цялата тази работа трябва да бъде извършена, за да се създаде инкарнацията на Първичната Кундалини и Сахасрара. Толкова много механизми бяха използвани.

Толкова много видове връзки бяха създадени, също както правите и вие, когато се опитвате да поправите компютъра си, за да бъде най-ефективен; по същия начин трябваше да се вложи много труд. Първо, трябваше човешките същества да бъдат наблюдавани две хиляди години - тяхното поведение, какво вършеха и що за хора бяха. Всяка нация има свои различни обусловености. Всеки индивид също притежава свои различни обусловености. Това е много трудна работа. Трябваше да има океан от търпение, неизчерпаем океан от търпение. И ето как тази работа със Сахаджа Йога, цялата сцена беше оформена - както вие сте подредили сцената тук. Свършили сте чудесна работа и тя изглежда много хубава, красива, има всичко. Но сцената на Сахаджа Йога е много сложна, изключително сложна, защото работата беше така динамична, така фина и в същото време така любяща, така нежна. Цялата интелигентност на Божественото беше използвана, за да се създаде тази инкарнация.

Да се даде Реализация на хората също беше много трудно. Инкарнацията трябваше да се роди като обикновено човешко същество, да живее в семейство като обикновен човек. Трябваше да открие чрез навлизане в Кундалини на всеки човек какво не е наред с него, каква е неговата грешка, как би могла да използва пермутациите и комбинациите на чакрите, за да даде масова Реализация. Това беше невероятна задача и тя трябваше да се осъществи в Сахасрара. И това беше постигнато. Великите планове на Божественото, прецизната работа на всеки, изпипването на всичко до съвършенство - това беше изключително. Самата Аз съм изненадана от себе си и се удивлявам как съм могла наистина да привлека толкова много хора в Сахаджа Йога. Не го очаквах, но проработи чудесно, благодарение на съдействието на човешките същества; иначе не би било възможно. Когато правите пуджи и всички тези неща, вие доставяте удоволствие на тези божества, правите ги щастливи, защото те са свършили толкова много работа. Това е вашата благодарност към тях, че са работили толкова усърдно, с такова старание, с такава прецизност, че днес сме в състояние да постигнем този велик спектакъл на Сахаджа Йога.

Тези, които са Сахаджа йоги, може би не осъзнават каква велика работа е свършена зад кулисите и колко време е отнело да се изгради цялото нещо, да се доведе до това ниво на съвършенство. Така че Първичната Кундалини, която е отразена във вас като вашата Кундалини, има същата природа и работи по същия начин. Тя се издига, дава ви Себереализация, дава ви сили. Но в крайна сметка човек трябва да знае, че тя е отражение. Отражение, което вие може да направите истинско, реално, първо трябва да погледнете в реалността - как истинската Кундалини, реалната Първична Кундалини действа, как работи. Ако само си помислите за Моята Кундалини, веднага ще останете в тишина, без съмнение. Не можете да мислите, а оставате в тишина. Само си помислете за някоя от Моите чакри и вашите чакри ще се балансират. Но трябва да имате дълбочина. Трябва да познавате протокола достатъчно добре.

Имате това право. То ще подейства и вие не трябва да правите нищо. Просто трябва да си помислите за Моите чакри, помислете за Моята Кундалини. Това е достатъчно. Но за целта трябва да развиете отдаденост. Дори сега има Сахаджа йоги, които се съмняват. Те са видели света, видели са всичко; все още имат съмнения и отстъпват пред хора, които са по периферията. Все още има Сахаджа йоги, които са се лепнали за разни неща. Не могат да се променят. Те не са получили тази смелост да променят себе си.

Аз не казвам, че трябва да промените нещо навън, но идва време, когато може и да трябва да се промените; така че би трябвало да се подготвите. До колко смели сте станали - това ще има тежест и ще се разбере. Докато нямате пълна смелост, вие не можете да установите Сахаджа Йога по един бърз начин. Когато използвате вашата собствена Кундалини, вие трябва да знаете, че вашата Кундалини си има проблеми. Самата тя е преминала през различни епохи и понякога самата тя е наранявана много, много е нещастна и слаба и тогава не може да се издигне. Така че ако искате собствената ви Кундалини, която е ваша собствена Майка, да ви даде цялото подхранване и всичко останало, то трябва първо да научите най-важното нещо - как да се отдавате на реалността. Така че ако се научите как да се отдавате на Първичната Кундалини, то вашата Кундалини незабавно ще се заздрави. Получава се нещо подобно на това: ако имате камък и се опитвате да сложите нещо върху него, то няма да се отрази. После ще пробвате да подобрите дърво - пак няма да се получи отражение. Ако след това го боядисате, някакво отражение може и да се появи.

След това взимате стъкло - то няма да отразява. Но ако използвате малко живак и направите огледало, то ще отразява, но все пак няма да е съвършено огледало. Така че от това какъв тип отражател сте зависи и вида отражение, което получавате, и типа личност, която развивате. Не бива да имате за цел да се разтворите в реалността, а би трябвало във вас да има желание за това. Да започнете да се разтваряте в нея. Тогава човек не трябва да говори за необвързаност, не трябва да говори за нищо, за никакви добродетели. Те автоматично идват, защото вие сте станали Божественото. Щом станете едно с Божественото, даже вашата Кундалини става прекрасна, напълно отразявайки Първичната. Така че днес реших да имаме тази пуджа и да ви кажа за Първичната Кундалини и как се изработи всичко, как се вгради и как й бяха дадени толкова много сили. Отдавна, преди Сахаджа Йога, хората трябваше да пречистват чакрите си, да пречистват тялото си, да пречистват ума си, да правят всякакви неща, тапа (покаяние) и тогава чак да си помислят евентуално да получат Реализация.

Дори Махавира цели дванадесет години извършва покаяние, докато в Сахаджа Йога никой от вас не е правил никакви покаяния, нищо. От най-първия ден сте благословени и сте имали благословии и изцяло сте се наслаждавали на вашите благословии. Така че това е изкушение. Запомнете, това е изкушение. Не се изгубвайте сред благословиите, които имате. Вие трябва да продължавате напред, все по-напред и по-напред. Животът в Сахаджа Йога изобщо не е труден. Напротив, той е много по-лесен, но тогава хората започват да използват Сахаджа Йога за определени цели, като тайно си знаят, че използват Сахаджа Йога за една или друга цел. Ако започнете да използвате Сахаджа Йога за каквато и да е подобна цел, то отново падате, после пак трябва да разберете, че това е било грешка и след това пак да се издигнете. Така че хората подскачат нагоре-надолу, нагоре-надолу.

Но все пак трябва да кажа, че Реализацията, която сте получили, ви е дадена без да сте пречистени, без да ви се казва нещо, без да се иска нищо от вас, без никакво обвързване от ваша страна и вие я получихте. Но веднага след Реализацията вие сте свързани с вашата Кундалини и трябва да се грижите за нея, и трябва да се грижите за себе си. Сега напълно трябва да се отъждествите с вашата Кундалини и тогава всичко се получава чудесно. Така че днес е денят, когато трябва да решим, че нашето най-силно оръжие, като Австрия е астра (оръжие), тоест е Кундалини и би трябвало да знаем как да я използваме, каква мантра да се използва, какъв е проблемът, който имаме, и не бива да се стесняваме от него. Ако имаме проблем, би трябвало да знаем, че това е наш проблем и трябва да бъде коригиран. Също би трябвало напълно да знаем техниката. Откривам, че някои хора знаят много техники и също знаят как да изнасят големи речи, но не са добри в сърцата си. Сърцата не са чисти. Искат да използват силата на речта си, само за да се перчат със знанията си. После, има хора, които са такива, че са добри по вибрации и искат да дават вибрации, но се страхуват и не знаят много за техниката.

Така че вие трябва да притежавате всичките тези три неща напълно, ако наистина искате да постигнете пълни резултати във вашето извисяване. А ако наистина искате да преобразите света, тогава трябва да знаете, че трябва да сте идеални хора. Не можете да бъдете проблематични. Вижте, вчера бях изненадана колко много хора бяха болни, колко много страдаха от едно или друго. Докато вие би трябвало да сте благодарни на звездите си, че никой от вас няма никакви такива болести, че сте съвсем наред, че нямате лоши навици, че нямате нищо такова, но вие просто сте забравили за това. Но за да вървите напред, вие трябва да имате пълна решителност и разбиране, че това е невероятна работа и изключителна задача и че всички ваши сили трябва да бъдат събудени във вас. Вие трябва да бъдете преди всичко напълно екипирани с готовност - готовност да служите на Божественото. Докато нямате тази готовност - “Не желая нищо, нищо друго не желая. Просто искам да служа на Божественото.” Докато се стремите към това и се молите с цялото си сърце, с цялата си искреност, то Аз съм сигурна, че Кундалини ще стане по-силна и ще ви пречисти напълно, и някой ден ще бъдете Махайоги. Нека Бог да благослови всички вас.