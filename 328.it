Sahastrara Puja (riassunto). Cabella Ligure (Italia), 9 Maggio 1999.

Oggi siamo qui riuniti per celebrare il Sahastrara Puja. La parola sahasr in sanscrito significa ‘mille’. Nel nostro cervello ci sono mille petali, che vengono illuminati. Naturalmente i medici discutono su questo punto, ma dimentichiamoci di loro. Questi petali sono i nervi - mille nervi - pronti per la nostra illuminazione, per l’illuminazione del cervello. Ed è questo il motivo per cui questo centro è chiamato Sahastrara.

É un centro molto importante per gli esseri umani, poiché è proprio quello attraverso il quale pensiamo e cerchiamo di fermare tutto quello che non ci piace. É il centro che reagisce. Reagisce in modo tale per cui senza alcun discernimento ci mettiamo a dire di no anche su cose minime. Qualcuno per esempio potrebbe dire: “Non mi piace questo tappeto, non mi piace questa casa, non mi piace ...”. Questo stesso modo di parlare indica molto bene... chi mai vi credete di essere! Ebbene, sì: scoprite chi siete! Ma non potete diventare voi stessi fintanto che il vostro Sahastrara, il cervello, non si apra e la Kundalini non diventi una cosa sola con il Paramchaitanya. Prima siete nella completa ignoranza a proposito di quel che è bene e quel che è male. Siete pronti a fare qualsiasi cosa sia vi sembri buona per migliorare le prestazioni del vostro cervello; ma cosa davvero vada bene, non lo sapete, perché non conoscete la realtà.

É tempo di comprendere che tipo di coscienza abbiamo. La coscienza di essere vivi, per esempio, la coscienza di quanti oggetti possediamo, e la cosiddetta ‘conoscenza’ che abbiamo delle cose. Per vostra informazione, tutta questa coscienza è depositata nei pressi del fegato, vicino al diaframma. Ma poi questa coscienza sale sempre di più e, allora, diventate consapevoli. Grazie al processo evolutivo divenite consapevoli senza far lavorare il cervello. E come? Non mediante un pensiero, non mediante una attività di comprensione o di osservazione volontaria, ma grazie al fatto che ora il vostro cervello comincia ad avere un livello molto, molto alto di sensibilità. Diventate, direttamente, consapevoli, per esempio di un timore, oppure di qualche tipo di gentilezza, o di qualsiasi cosa. Ma la crescita della coscienza, che diventa consapevole di sè, va anche oltre e cominciate a provare simpatia o antipatia per una persona, anche se i motivi non vi sono ancora chiari, sicuri. Provate antipatia per una persona magari perché ha un certo tipo di faccia, o forse per come ha gli occhi o per una qualsiasi cosa. Oppure, al contrario, può essere che abbiate conosciuto qualcuno molto simpatico e vi mettete a trasferire su altri questa immagine. Con queste proiezioni di immagini potete odiare o amare. E allora vi mettete a dire: ‘Odio questo, odio quello...” - il che non ha sostanzialmente alcun significato reale. Magari odiate una persona solo perché assomiglia a qualcun altro. Poi continuate e vedete che qualcuno vi ha fatto un torto, qualcosa di preciso, e allora sentite che dovreste odiarla. E succede: cominciate ad odiarla, e spinti dall’astio che ora sentite vi inventate nuovi modi per danneggiarla; poi cominciate a pensare a come distruggerla, a come renderle impossibile la vita; se la incontrate vi mettete a inveire contro di lei, potete addirittura cercare di ucciderla. Potete fare qualsiasi cosa.

Ma in questo modo, la consapevolezza va verso l’altra direzione: verso l’oscurità, non verso la luce. Perché nella luce non fareste cose del genere. Nella luce vedete tutti. Tutti sono seduti, vi rendete conto di dove siete seduti voi e se volete uscire sapete dove passare. Ma quando vi trovate al buio proprio non capite, e continuate a comportarvi in un modo che non può essere spiegato altrimenti se non con il fatto che siete esseri umani. Gli animali non lo fanno. Gli animali hanno dei limiti. Gli animali, se trovano qualcosa di ingiusto, qualcosa di assolutamente dannoso per loro, o attaccano o scappano, ma non si portano appresso alcun tipo di astio; possono conservare, magari, un’impressione di paura, forse, o di un qualche torto subìto.

Gli uomini non sono così. Gli esseri umani non hanno alcun vero motivo per odiare qualcuno. Odiano perché sono coinvolti nel loro ego e una persona egoica sente di avere il diritto di fare quello che gli pare. Può uccidere chiunque, può bombardare chiunque, può fare qualsiasi cosa gli vada di fare. E chi non fa così è perché, all’opposto, è spaventato, ha paura. In questo caso si sviluppa una consapevolezza più sottile, poiché se avete paura di qualcuno non vorrete andare a casa sua, lo eviterete per la strada, vi inventerete tanti accorgimenti. Comunque, insieme ad altri elementi, nella vostra mente si deposita anche tutta questa specie di conoscenza circa gli altri esseri umani.

E poi proiettate questo processo su un piano collettivo. Nella mente individuate dei gruppi, e pensate che alcuni siano migliori di altri; poi, collettivamente, date sfogo a tutta la vostra indole, così come vi affiora alla coscienza. Per esempio, qualora si decida che la gente di colore debba essere eliminata, tutti i bianchi possono coalizzarsi. O come al tempo di Hitler: egli raggiunse la convinzione che, a parte i tedeschi, tutti gli altri uomini non valevano nulla, e riuscì a riunire un gran numero di persone intorno a queste idee. Questa ‘consapevolezza generalizzata’ arriva così, non so come... ma entra nella mente degli uomini senza esser mai contestata. Nessuno si chiede mai se sia giusta o no. Così questi sentimenti, avvertiti in modo molto forte, crescono sempre di più e possono arrivare ad estendersi a tutta una nazione. Ma non si sa, non si cerca di capire, se siano giusti o no.

Invece è importante che conosciate la realtà. Dovreste sapere esattamente cosa è giusto e cosa è sbagliato. Quando la Kundalini passa attraverso il Sahastrara, vi unisce al potere onnipervadente che è Conoscenza, che è Amore, che è Verità. E allora, dopo, sapete immediatamente – alcune persone non lo sanno subito, ma altre sì – che l’idea di sentirsi separati dagli altri pensando che non siano a posto, che abbiano torto, insomma tutto quello che avevamo pensato fino a quel momento, non ha alcuna consistenza. Vi rendete ben conto che la vostra consapevolezza è determinata da molte circostanze secondarie – per esempio dal luogo in cui siete nati, da quello che i vostri genitori vi hanno insegnato, dalle esperienze che avete avuto. Ora che il vostro Sahastrara è risvegliato, ora che è connesso con il potere onnipervadente, vi rendete conto che era tutto sbagliato quello che avvertivate, perché non è la realtà. Qualsiasi sentimento avevate, qualsiasi idea su questa o quella persona, o su un’altra nazione, niente era corretto.

Così finalmente fluisce in voi la consapevolezza illuminata, che penetra profondamente nel vostro essere, nel cervello e, a quel punto, potete sentirla grazie al sistema nervoso. Quando desiderate sapere di qualcosa se sia giusta o sbagliata – assolutamente giusta o assolutamente sbagliata, non è un fatto relativo – dovete semplicemente tendere le mani verso quella persona, o quella cosa, e immediatamente lo saprete in base alle vibrazioni.
Dunque cosa sono queste vibrazioni? É il Paramchaitanya, lo chiamiamo anche Brahmachaitanya, che fluisce attraverso la punta delle dita. Ora cominciate a sentire quali chakra sono attaccati, se sono a posto o no, e il vostro discernimento migliora immensamente.

Il cervello, che vi assoggettava ad illusioni e ad uno stile di vita errato, si corregge immediatamente. Quando il Sahastrara si illumina, qualunque conoscenza avevate accumulato, qualunque cosa avevate pensato fosse giusta, qualunque fosse il vostro sogno e il vostro scopo nella vita, tutte queste aspirazioni svaniscono e basta. Accettate la realtà e iniziate a vedere la realtà in ogni cosa. Fintanto che non vedete questa realtà, vi farete influenzare dalla massa di tutti quelli che fanno asserzioni e affermazioni di tutti i tipi ma non possono vedere se sono corrette oppure no, se vanno o non vanno bene per loro, se possono essere di aiuto.

Questa incapacità di valutazione è molto comune in tutto il mondo ed è il motivo per cui esistono tanti problemi. Perché non si conosce la realtà. Una volta che conosciate la realtà, la maggior parte dei problemi possono aver fine. Perché è proprio il cervello che li crea. Prima commette atrocità e violenze d’ogni tipo, poi si autogiustifica, e quindi fa cose ancora peggiori. Si usava chiamare tutto questo ‘peccato’, ma ora, in Sahaja Yoga, è finito! Comunque il vostro cervello sia stato contaminato, ora è pulito, ha avuto la conoscenza. E attraverso la conoscenza potete distinguere cosa è giusto e cosa sbagliato. Lasciamo stare come siano andate le cose fino a questo punto, ma ora dovete avere piena comprensione che qualunque cosa sia giusta è giusta, e qualunque cosa sia errata è errata, e non dovete fare nulla che sia sbagliato, ma sempre la cosa giusta. Dovete decidervi su questo punto: dobbiamo fare sempre soltanto ciò che è giusto, non ciò che è sbagliato. Quando questo vi entra in mente, quello che si mette in moto è la vostra determinazione, e la devozione, la dedizione, l’arresa. Abbandonate tutte le vostre false idee, l’inutile orgoglio, tutte le altre cose che avete fatto fino a quel momento e, immediatamente, diventate persone diverse, persone bellissime.

La terza cosa che accade, che mai vi era accaduta prima, è che sentite che: “Fintanto che non procurerò la stessa condizione ad altre persone, non sarò a posto. Non è giusto che non ne parli con loro”. E vi mettete a parlare di Sahaja Yoga ai vostri fratelli, alle vostre sorelle, poi ad altre persone, quindi all’intera nazione: “Ho avuto tanto, perché dunque ora non provate voi?” Ma se vi aspettate che parlando, discutendo, argomentando, predicando... No, non lo faranno mai. Perché il loro cervello, come vi ho detto, è sempre lo stesso di prima – ancora pieno di ignoranza. Perciò quello che dovete fare è alzare la loro Kundalini. Una volta che abbiate alzato loro la Kundalini e il loro cervello si apra, allora sono sulla vostra stessa linea. Non devono star sempre a preoccuparsi di cosa sia giusto o sbagliato, lo sapranno da soli. Quello che è molto importante - è molto importante per correggere questo mondo - è che dovreste sapere cosa è giusto e cosa è sbagliato. E avete il veicolo del Paramchaitanya per saperlo.

Ora questa forza inizia a muoversi e, come vedete, oggi ci sono molte persone con il Sahastrara aperto. L’apertura del Sahastrara è stata la parte più importante del processo evolutivo. Tutto il processo evolutivo a quale livello ha portato gli esseri umani? Abbiamo avuto guerre, abbiamo avuto programmi sociali e politici d’ogni genere con i quali, in realtà, abbiamo rovinato tanti paesi, tanta gente. Quando diventate una cosa sola con il potere onnipervadente – è un’energia pura, nirmal, cioè ‘assolutamente pura’ – ricevete in dono un assoluto buon senso e una assoluta comprensione di come dovreste agire, di come dovreste vivere e di cosa dovreste avere.

Questa è la Realizzazione del Sé, si dice. Ma vorrei dire che la realizzazione del Sé è addirittura molto di più. Anche se il cervello si arricchisce di conoscenza, di vera conoscenza, c’è dell’altro. E la cosa più importante è che dovete essere completamente consapevoli – dico ancora la parola ‘consapevoli’ – del vostro ruolo in questo grande piano di trasformazione mondiale. Qual è la vostra posizione? Dove siete? Qual’è il lavoro che dovreste svolgere per questo fine? Lo sentite dentro di voi, come una spinta forte: “Devo fare qualcosa!” Questa spinta lavora su di voi, e non è terribile, non è pesante, fastidiosa, ma piena di pace e di gioia, e dice: “Devo fare in modo che anche altri conoscano se stessi!”

Perché conoscano se stessi, prima di tutto voi dovete conoscere i vostri chakra. Ci sono molte persone che hanno ricevuto la realizzazione ma non stabilizzano i propri chakra. Devono provvedere: perché avete problemi ai chakra? Per loro è una specie di fatto scontato: “Che io abbia questi problemi non ha importanza... Che importanza ha, dal momento che lavoro per Sahaja Yoga?” E invece non solo per gli altri, ma proprio per voi è importante che correggiate i vostri chakra. E allora poi avrete la Conoscenza del Sé, nel senso che saprete: “Ecco, questo è il difetto! E sta in questo centro. Cosa sto facendo di sbagliato? Cosa dovrei fare?” Quando correggerete questi centri, la vostra consapevolezza sarà davvero pienamente illuminata riguardo a quel che c’è da fare nel mondo.

Se dovete trasformare questo pazzo mondo in qualcosa di veramente sano, e se dobbiamo dare a tutti la realizzazione, immaginate quant’è grande l’impresa e di quante persone abbiamo bisogno! Ma se la vostra volontà è forte, se sentite la spinta a farlo... Normalmente, però, siamo costretti ad occuparci della casa, a guadagnare denaro, e dobbiamo fare tante, tante cose. Fate pure tutto quello che dovete fare, ma lo scopo principale della vostra vita è trasformare le persone, e operare questa trasformazione per la pace globale. Non so se sia stata predetta o no una trasformazione completa, ma si è parlato di una trasformazione; e non conosco quella parte (delle profezie che indicano del numero di quelli che si salveranno, ndt), ma proprio non mi preoccupo di quante persone si stiano trasformando. Ma chi riceve la trasformazione di cui stiamo parlando, deve stabilizzarla.

Innanzi tutto dovreste vedere se siete una persona pacifica. C’è pace nel vostro cuore? Se non avete pace nel vostro cuore non siete un Sahaja Yogi. Se vi eccitate e vi mettete ad inveire contro le persone o fate cose del genere, significa che non siete un Sahaja Yogi. Insieme alla pace dovreste anche provare la compassione pura. Ciò che state facendo non è solo per il vostro bene, ma perché siete spinti da una forza interna a fare il bene per gli altri, a trasformarli. Questo è il bene più grande che potete donare: che il loro cervello sia messo a posto, che si liberino delle malattie, si liberino dei loro problemi; è tutto qui. Ma la cosa più importante è che anche loro acquistano l’energia per trasformare altri. Quando si ha questa energia che può trasformare gli altri non la si deve sprecare usandola solo per sé, questo significherebbe che la crescita non è ancora completa. Dovete parlarne, dovete divulgarla e dovete farla agire.

Ovunque sia possibile, dovete farla agire. Questo è il modo in cui possiamo diffonderla tra la gente, che può essere trasformata a livello globale. Tutti i nostri problemi, in India o in qualsiasi luogo, sono causati dagli esseri umani. Perché non sono stati illuminati. Vedete, se siete illuminati non avrete problemi di contese o lotte; se siete illuminati pensate agli altri come se fossero la vostra famiglia, vi preoccupate per loro, non pensate più a voi stessi. Se siete illuminati non esiste alcun problema di violenza nella vostra testa. Al giorno d’oggi in nome della religione, nel nome di qualsiasi cosa, c’è tanta, tanta violenza. Questa violenza può essere corretta facilmente se si diventa Sahaja Yogi. Pensate se tutti diventassero Sahaja Yogi. Come potrebbero litigare, per che cosa? Insomma c’è la religione, ma sopra tutte le religioni c’è la religione di Sahaja Yoga. Quando diventate Uno. E allora tutte queste dispute di religione scompariranno.

Non è il solo problema che abbiamo come esseri umani. Abbiamo anche altri problemi, molto seri. Abbiamo dei desideri forti, siamo molto avidi. Non sappiamo adattarci alle circostanze, vogliamo vivere con tutte le comodità. Ma dopo l’illuminazione, potete dormire ovunque, potete mangiare ovunque, non avete bisogno di mangiare, diventate persone al di sopra di queste necessità, di tutte queste esigenze, assolutamente. A quel punto non vi preoccupate, perché... preoccuparsi, per cosa? Supponiamo che io mi perda da qualche parte e l’auto stia andando per la strada sbagliata...: “Va bene, dovevo andare per questa strada, ecco perché la sto facendo!” Cosa c’è da sentirsi irritati? Tante cose, piccole, grandi, accadono nella vostra vita, a causa delle quali vi sentite irritati. Ma adesso con questa benedizione del Sahastrara, sarete sbalorditi, c’è l’aiuto del Paramchaitanya, e questo significa un aiuto incredibile, perché agisce in modo globale, agisce a livello individuale, agisce sulle comunità, agisce sulle nazioni, poiché c’è il Divino, quello che voi chiamate Gioco Divino, che sta avanzando. E questo Gioco Divino usa mezzi incredibili e bellissimi grazie ai quali le persone cominciano a correggersi.

Perciò non dovreste mai essere nervosi, non dovreste mai essere agitati o spaventati, perché avete il potere Divino dentro di voi e vi correggerà. Può correggere chiunque. Ultimamente abbiamo avuto il caso di un ragazzo che era stato investito da un autocarro e avevano detto che i suoi polmoni erano schiacciati. Ora, con i polmoni schiacciati... nessuno ha mai sentito che tornino normali. Non solo sono tornati normali, ma ha ripreso a respirare normalmente e ora sta bene. Tutto questo lavoro è svolto dal Paramchaitanya. Non dovete fare niente. Ogni problema che vi si presenta, prima che vi tocchi realmente, viene risolto dal Paramchaitanya. Ma dovete avere piena fiducia in voi stessi e nel Paramchaitanya e credere che siete un’Anima Realizzata. Nessuno può danneggiarvi; se provano a danneggiarvi, d’accordo, al momento potete soffrirne, ma poi neppure sentite le sofferenze e le superate. Offre una tale sicurezza, una guida talmente giusta. Inoltre siete protetti da ogni tipo di attacco e da ogni genere di errore che commettete. É tutto come – mi vien da dire – come un grandissimo ‘computer’ con una conoscenza talmente grande... Sa cosa state facendo e cosa non dovreste fare, dove state andando e quale non dovrebbe essere la vostra strada. Sa tutto di tutto. Perciò dovete diventarne consapevoli.

Ora questo è lo stadio in cui, direi, dovete rendervi conto di essere Anime Realizzate. Siete diversi, assolutamente unici, siete Anime Realizzate. Non siete persone comuni. E siete protetti da questo Paramchaitanya. Nulla vi può cambiare, nulla vi può turbare, niente vi può sopraffare. Ma voi neanche vi rendete conto di questo Paramchaitanya, è per questo che ogni tanto vi preoccupate un po’ e mi scrivete: ‘Madre, c’è qualcosa che non va in mia figlia’... Ogni cosa può essere corretta dal Paramchaitanya, se sapete come rimetterla a Lui. Se vi rendete conto di esserne parte integrante. E questo Paramchaitanya si prende cura di voi. Non occorre che facciate uno sforzo molto consapevole, non occorre fare nessuno sforzo cosciente; accettate la vita com’è – com’è, qualunque vita sia; non ricambiate le offese, non inquietatevi, non irritatevi, semplicemente accettate. E gioirete della stessa vita che prima vi irritava. Ne vedrete la parte piacevole e si mostrerà così bella che supererete tutti i vostri problemi. Non avrete più nemici, ma un’esistenza dolce, piena di energia, pura, bellissima.

Dunque ora siete tutti Sahaja Yogi, è una posizione molto elevata. Se diventate umili – diventatelo! - sarete sorpresi dal constatare di essere in contatto diretto con il Paramchaitanya. Non solo: siete diventati il Paramchaitanya, e con esso potete fare qualsiasi cosa. Non occorre che vi dica cosa potete fare, perché alcuni di voi potrebbero non credermi. Ma questa è la mia esperienza: se siete il Paramchaitanya, se siete consapevoli di esserlo, allora lui protegge la vostra dignità, protegge la vostra posizione, protegge il vostro lavoro, si prende cura di voi e qualunque desiderio appena espresso o formulato, sarà realizzato. E i vostri desideri cambiano, riguardano cose molto nobili, come il voler trasformare le persone, fare il lavoro di Sahaja Yoga. Tutti questi desideri sono pienamente esauditi quando volete realizzarli, quando ci mettete il cuore e fate dei progetti. Se poi c’è qualcosa che vi colpisce e vi lascia storditi e senza forze, immediatamente il Paramchaitanya ci penserà, e non avrete nessun problema, nessun problema. Perché il modo in cui reagiamo a tutte queste difficoltà e ai così detti ‘doveri’ dell’esistenza... Diventano un gioco, soltanto un gioco. Resterete stupefatti: guardate questo e...fatto! Guardate quello e...fatto! É così che la luce penetra nell’oscurità e la dissolve. L’oscurità si è dissolta e anche i nostri problemi sono finiti.

Dunque questo è ciò che la vostra consapevolezza deve diventare: deve diventare il Paramchaitanya, allora riceverete l’aiuto e le soluzioni del Divino. É qualcosa di sorprendente, e ogni cosa si placa, ogni cosa si sistema. Osservando tutto questo vi sembrerà incredibile: il perno di tutto il lavoro siete voi! Certo, non pensate di esser voi ad agire, non pensate che qualcosa accade perché voi siete lì, perché l’ego se n’è andato. Vedrete accadere tutto intorno a voi e sarete stupefatti di come accada. L’intero stile di vita cambia, il modo di capire cambia; diventate una grande fonte di felicità, gioia e conoscenza per gli altri. Non dovete studiare niente, non occorre che sappiate molto, ma di ogni cosa saprete cosa è giusto e cosa è sbagliato. E allora soltanto potrete dire con assoluta autorità: “Questo non è giusto!”.

Oggi, per esempio, abbiamo avuto una discussione riguardo all’economia dei tempi moderni. Dicevo: “É tutta sbagliata!”, perché è autodistruttiva. Distrugge le nazioni – se non la vostra, altre nazioni. Poi distrugge anche la vita familiare, distrugge il vostro sistema di valori. Vi distrugge completamente. Che tipo di economia è questa? É soltanto apparenza, un pallone gonfiato che può scoppiare da un momento all’altro. Ho visto gente molto ricca, con una altissima opinione di sé, fare bancarotta, proprio come ogni bancarottiere può diventare ricco. É una specie di terremoto continuo in cui si salta da una sponda all’altra – ma voi no. Voi osservate e capite che non è che una commedia. Grazie alla pace di cui godete potete vedere ogni cosa con molta calma.

Non è difficile, per voi, creare altre persone così. Non è difficile trasformare questo mondo. É venuto il momento, proprio il momento giusto, come quando arriva il tempo adatto, il tempo della fioritura, e tanti fiori diventano frutti. Perciò dovete diventare tutti così. Sta a voi creare dei semi per diffondere Sahaja Yoga. Ora siete a quel livello di consapevolezza in cui il Paramchaitanya è con voi, assolutamente parte integrante di voi. Completamente con voi, per darvi tutto l’aiuto necessario, tutto il prestigio necessario, e anche la necessaria personalità.

Che Dio vi benedica.