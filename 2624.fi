Joulupuja, 25.12.2002 Ganapatipule

Hyvää joulua kaikille! Sahaja Yogan mukaan Kristus asustaa Agnya-chakrassanne. Hänen elämänsä tuo esiin ominaisuuksia henkilöstä, joka on oivaltanut sielu, ja Hän kertoo omalla elämällään, että meidän ei pidä millään tavalla olla ahneita tai himokkaita. Nykyajan ihmisten ahneus kaikkialla maailmassa on todella tyrmistyttävää. Jo pienestä pitäen lapsemme ovat oppineet pyytämään itselleen kaikenlaista. Vain täydellinen tyytyväisyys elämässä voi antaa sellaisen tyyneyden, sellaisen tasapainon, joka ei tavoittele tavaroita. Nykyään Intiakin on muuttunut hyvin länsimaiseksi siinä mielessä, että ihmiset haluavat itselleen kaikenlaista. Itse asiassa Amerikassa samanaikaisesti ihmiset ovat alkaneet kiinnostua henkisyydestä. He hakeutuvat henkisyyteen, koska ajattelevat, että eivät ole löytäneet tyytyväisyyttä mistään. Meidän pitää ottaa oppia Hänen elämästään, Kristuksen suurenmoisesta elämästä. Ensinnäkin Hän syntyi pieneen majaan, sellaiseen, joita näitte paljon tänne tullessanne, täysin tyytyväisenä, ja Hänet laitettiin kehtoon, joka oli täytetty hyvin kuivalla heinällä. Voitteko kuvitella? Ja sitten Hän uhrasi elämänsä ristillä. Koko elämä on kertomusta uhrauksesta, sillä Hänellä oli voima, hengen voima, jonka avulla Hän saattoi uhrata mitä tahansa. Hän jopa uhrasi oman elämänsä. Ymmärrätte siis, että Kristuksen suuruus tuli Hänen suurenmoisesta henkisestä persoonastaan. Tätä samaa Kristusta palvotaan kaikkialla maailmassa, erityisesti länsimaissa, ja voitte vain hämmästellä, kuinka ihmiset juoksevat tavaroiden perässä. Heidän kaikki teollisuutensa perustuu siihen, ja kerrotaan suuria tarinoita suurista voitoista, ja ihmiset leveilevät varakkuudellaan. He kantavat ristiä kaulassaan näyttääkseen, että ovat kristittyjä. Ensiksikin kenenkään ei pitäisi pitää kaulassaan ristiä, jolle Kristus ristiinnaulittiin. Mutta ihmiset koristavat itseään tällaisella tekopyhyydellä, ja ovat täysiä vastakohtia Kristukselle.

Lisäksi heidän vaimonsa ja lapsensa ovat kaikki hyvin ahneita. Heidän pitää saada sitä, ja heidän pitää saada tätä. Mutta nyt Intiakin on menossa hyvin paljon samaan suuntaan. Ja mitä he haluavat itselleen? He luulevat, että saadessaan kaiken tavaran ympärilleen, heidän elämänsä on mukavaa. Se ei pidä paikkaansa. He haluavat koko ajan vain lisää, eivätkä pysty nauttimaan siitä, mitä ovat saaneet. On hyvin yllättävää, että Amerikan kaltaisessa maassa, jossa ei ollut korruptiota, mutta siellä on ollut ihmisiä, jotka ovat ansainneet valtavia summia, ja heidän pitäisi olla Kristuksen seuraajia. Se käy yli ymmärrykseni. Intia on joskus aikoinaan ollut todellinen pyhimyksien maa, jossa pyhimyksiä kunnioitettiin, mutta nykyään Intia on vajonnut alas sellaiselle ahneuden tasolle, että näitä ihmisiä on mahdotonta ymmärtää. Eivätkä he juurikaan seuranneet Kristusta. Ne, jotka seurasivat Kristusta, myös täällä asuvat kristityt, ovat kaikkein pahimpia. He ovat omaksuneet kaikenlaisia länsimaisia elämäntapoja ja ahneutta ja kutsuvat itseään kristityiksi. Mutta Kristus on näyttänyt, että emme tarvitse mitään tässä maailmassa. Hän on niin suuri persoona, niin suuri inkarnaatio, jota kunnioitetaan kaikkialla, koska Hänen uhrautumisensa voima oli kaikkein korkein, ei siksi, että Hänellä olisi ollut hieno auto tai suuri talo, vaan ainoastaan siksi, että Hän oli niin nöyrä. Hänen elämänsä oli hyvin merkittävä. Nykyäänkin Hän on monien sydämissä, vaikka Hän oli syntyjään hyvin köyhä, ja oli köyhä vielä ristillä kuollessaankin. Ne ihmiset, jotka juoksevat rahan perässä, eivät ole mitään kristittyjä, eivät ole lähelläkään Kristusta.

Ja kuinka onnellinen ja iloinen Hän oli. Hän auttoi köyhiä, Hän auttoi apua tarvitsevia, koska ymmärsi heidän ongelmansa, koska pystyi tuntemaan heidät. Hän yritti auttaa kaikenlaisista sairauksista kärsiviä ja vähäosaisia, kun taas tämän päivän maailmassa on keksitty, että autetaan maita sotimaan. He loivat kristillisyyden sotimista varten. Mitä kristinusko tekee tässä maassa? Sillä yritetään vain saada aikaan suuri voima, että saataisiin paljon kristittyjä. Olen kuullut monelta suunnalta, kuinka he yrittävät käännyttää ihmisiä kristinuskoon. Kristus ei itse käännyttänyt ainoatakaan ihmistä. Hän halusi antaa muutoksen, niin kuin tekin sen olette saaneet, mutta ei yrittänyt muuttaa ihmisten uskontoa tai syntymämerkkejä. Ja Hän sai vain tällaisia kelvottomia kolmannen luokan ihmisiä, jotka tyydyttävät himoaan ja ahneuttaan. Olen itsekin joskus huolissani ja toivon, että seuraajani ja lapseni eivät tekisi mitään, mikä on anti-sahaj, mikä on sahaj-periaatteita vastaan. Yksi näistä sahaj-periaatteista on se, että on autettava ihmisiä, jotka ovat maahan poljettuja, niitä, jotka eivät ole vielä saaneet Oivallustaan. Teidän on annettava heille Oivallus. Meidän ei pidä mennä maailman mukana ja alkaa auttaa ihmisiä, jotka saattavat maailman perikatoon. Jos haluamme pelastaa tämän maan, jos haluamme pelastaa koko maailman, meidän on tultava Kristuksen kaltaisiksi. Kehittäkää uhrautuvaisuutta itsessänne. Sen tulee olla hyvin voimakas asia, koska olette kaikki oivaltaneita sieluja. Yrittäkää kehittää itsessänne toisten auttamisen ominaisuutta. Olen tavannut elämäni aikana monia suuria henkilöitä, jotka ovat aina olleet valmiita antamaan niille, jotka elävät puutteessa. He ovat olleet suuria luonteeltaan, mutta eivät ole koskaan saaneet suurta tunnustusta tai muuta, vaan olivat vain iloisia, jos pystyivät auttamaan muita. Se on hyvin surullista tänä päivänä tässä maassa, jossa niin moni ihminen on uhrannut henkensä saadakseen itsenäisyyden ja vapauden. Ja nyt tänä päivänä samojen ihmisten, tai eivät samojen, vaan ehkä heidän lastensa, pitäisi hallita maata, heidän pitäisi johtaa sitä, mutta he haalivatkin vain rahaa itselleen. Miten tällainen tilanne on päässyt syntymään? Tässä maassa on ollut paljon äärimmäisen uhrautuvaisia ihmisiä. He olivat johtajia. Kuinka moni teistä on sellainen? Kuinka moni teistä haluaa jakaa omastaan muille? Mitä olette valmiita tekemään muiden auttamiseksi? On surullista, että kristityt kansat eivät ole seuranneet Kristusta, ja meistä on nyt tulossa samanlaisia. En tarkoita sitä, että emme voisi tehdä bisnestä, tai että emme saisi rikastua. Sen voi tehdä, mutta kaiken keskellä on muistettava kenelle sitä tekee. Mitä aikoo tehdä rahalla? Mitä aiotte tehdä tällä rahalla? Oikeastaan meidän pitäisi miettiä, olemmeko yhden vuoden aikana luopuneet jostakin tavarasta ja antaneet sen muille. En myöskään halua teidän ristiinnaulitsevan itsenne, se on vähän liikaa, mutta voisitteko uhrata edes hieman mukavuudestanne muiden hyväksi? Sahaja-joogien on oltava äärimmäisen kilttejä, kilttejä ja rakastavia. Jos ette ole, ette ole sahaja-joogeja. Ensiksi teidän pitää olla kilttejä ja rakastavia ja ymmärrettävä ympärillänne olevia ongelmia ja pyrittävä auttamaan niin monia kuin pystytte. Mutta niin ei tapahdu. Sahaja-joogit eivät itsekään ymmärrä oman elämänsä arvoa. He kulkevat samaa tietä kuin Kristuskin. He ovat oivaltaneita sieluja. Heillä on oltava sellainen tunne.

Heidän pitää tuntea ykseyttä kaikkien muiden ihmisten kanssa, ja heidän on tunnettava Kristuksen tekemä uhraus sisällään; Hän uhrasi elämänsä tehdäkseen Agnyastamme paremman, poistaakseen egomme, taistellakseen sitä vastaan. Mutta me olemme niin egoistisia. Kaikki Hänen työnsä on mennyt hukkaan, sitä ihmiset eivät ymmärrä eivätkä he omaksu itselleen Hänen luonnettaan ja elämäänsä. Se on paha asia. Hänen viestinsä on tärkeä kaikille meille, jotka olemme oivaltaneita. Hän on todella suuri esimerkki. On niin paljon tehtävää. Kuten tiedätte, ajattelen koko ajan hädänalaisia ja olen aloittanut monia projekteja. Tunnette ne varsin hyvin. Äskettäin aloitin projektin turvattomien naisten ja orpolasten hyväksi Delhissä. Sijoitin siihen itse suurimman osan, mutta aivan loppuvaiheessa ajattelin: "Miksi ei voisi pyytää sahaja-joogeja antamaan rahaa projektin loppuun saattamiseksi?" Ja he antoivat rahaa. Minun on onniteltava Delhin joogeja, kun he näyttivät esimerkkiä muille sahaja-joogeille. Olin ihmeissäni, miten he pystyivät saamaan kokoon niin paljon tätä projektia varten. Emme huomaakaan, kuinka naiset joutuvat kärsimään maassamme, kuinka heitteille jätetyt naiset joutuvat kärsimään. Miehet ovat hylänneet heidät ilman heidän omaa syytään. Noin vain, jostakin mielijohteesta heidät jätetään kadulle lapsineen. Muslimien joukossa tämä on pahinta. Tunsin hyvin vahvasti, että Minun oli tehtävä jotakin, oli ainakin saatava ihmisten huomio kääntymään heidän kohtaloonsa ja ongelmaansa, että he voisivat päästä taas jaloilleen ja ansaita itse elantonsa. Minusta kaikkien sahaja-joogien velvollisuus on kulkea ja katsoa kuka tarvitsee apuanne. Älkää eläkö vain itsellenne, ansaitko rahaa itsellenne, hankkiko vaurautta itsellenne, vaan yrittäkää auttaa. Auttakaa niitä, joita todella voi auttaa, jotta he sanoisivat: "Sahaja-joogit auttoivat heitä." Minulla on paljon ideoita, kuinka ihmisiä voi auttaa, ja aion kokeilla niitä sillä rahalla, mitä Minulla on käytettävissäni, mutta toivon, että te päättäisitte tehdä jotain heidän hyväkseen. Erityisesti tämä maa on jakautunut ainakin kahteen osaan, joista toiset ovat rikkaita ja toiset hyvin köyhiä. Nämä hyvin köyhät saavat sydämeni kouristumaan, kouristumaan kivusta. En tiedä, miten voisin auttaa heitä. Se on hyvin laaja joukko. Mutta jos teette päätöksen, voitte kulkea ja katsoa ympärillenne. Voitte katsella ja löytää keinoja, joilla näitä äärimmäisen köyhiä ihmisiä voidaan auttaa. He todella tarvitsevat teidän apuanne, ja te pystytte auttamaan. Mahalakshmin siunausten myötä teillä on keinot siihen. Yrittäkää auttaa köyhiä. Yrittäkää auttaa ihmisiä, jotka ovat suurissa vaikeuksissa. Tiedän, että he eivät ole sahaja-joogeja; älkää odottako heidän muuttuvan sahaja-joogeiksi, he eivät pysty siihen. Kuinka monta sahaja-joogia oli Kristuksen aikana? Kuinka monta ihmistä pystyi ymmärtämään ihmisten ongelmien syvyyden? Mutta Kristus pystyi ja Hän uhrasi elämänsä ihmisten syntien takia. Voitteko kuvitella? Tänään voimme viettää Hänen syntymäpäiväänsä suurella ilolla. Mutta millaisen syntymän ja millaisen elämän Hän saikaan kokea. Kukaan ei haluaisi sellaista elämää itselleen. Mutta meidän on ymmärrettävä sen perusolemus. Ahneus on hulluutta. Ahneudelle ei tule loppua. Ahneet ovat ahneita koko ajan. He haluavat rahaa, he haluavat sitä, he haluavat tätä. Miksi ei voisi katsoa, mitä muut tarvitsevat? Koska olemme kollektiivisessa tietoisuudessa, meidän pitäisi ymmärtää, mitä voimme tehdä näiden ihmisten hyväksi. Tiedän, että se on vaikeaa näinä moderneina aikoina, kun kaikkialla pyörii mainoksia, mutta me olemme sahaja-joogeja.

Meidän on oltava normaaleja ihmisiä. Meidän on kohdattava asiat niin kuin pyhimys ne kohtaa, ja pyrittävä hävittämään kaikki paha erityisillä voimillamme. Tänään on suuren ilon päivä Minulle ja kaikille teille. Samalla näen myös Kristuksen elämän, joka oli niin lyhyt ja niin vaikea. Ei köyhyyden takia, vaan vihan ja niiden kärsimysten takia, joita Hän joutui kokemaan. Köyhyys ei Häntä haitannut, Hän ei kirjoittanut siitä mitään. Hänestä tuntui pahalta se, kuinka huonosti ihmisten asiat olivat ja kuinka ahdistuneita he olivat, ja Hän otti kaiken sen tuskan itsensä kannettavaksi ratkaistakseen ongelman. Hän loi kristityt, mutta kaikki, mitä he tekevät on mieletöntä, täysin mieletöntä. Sillä ei ole mitään merkitystä. Se ei mitenkään liity Kristuksen elämään eikä se liity mitenkään Hänen suuren työnsä rikkauteen. Kun nyt juhlimme Hänen syntymäpäiväänsä, meidän pitää myös juhlia Hänen kykyään uhrautua, Hänen voimaansa rakastaa. Sahaja-joogeista on tullut oikein hyviä ihmisiä ja hyvin rakastavia, ei epäilystäkään, mutta ahneutta saattaa silti olla jäljellä. Ahneudelle ei tule loppua. Minun on kerrottava, että olen tavannut ihmisiä, jotka ovat täysiä hulluja. Esimerkiksi Amerikassa näitä ihmisiä löytyy jokaisen organisaation ja yhtiön huipulla, ja he ovat niin rikkaita, että heillä on 25 lentokonetta ja yli 50 autoa. Matkustavatko he kaikilla näillä 50 autolla? Miten he matkustavat niillä? Yksi jalka yhdessä ja toinen toisessa autossa? Mutta heillä oli, ja kaikkea muuta hulluutta, ja he sanoivat... nyt heillä ei enää ole mitään sanottavaa, sillä kaikki on takavarikoitu. Mitä tällaisen mielenlaadun omaaville ihmisille voi tehdä? Eikö ole hulluutta omistaa 25 lentokonetta ja yli 50 autoa? Ja he ajattelivat pelkästään itseään, omassa typeryydessään. Kun he kuolevat, kaikki tämä katoaa. He taistelevat jonkin amerikkalaisen asian puolesta, hyvin outoa. Ymmärrättekö nyt, mihin ahneus meidät johtaa? Oli eräs tapaus, jossa hyvin nuori tyttö nai hyvin vanhan miehen, hyvin vanhan. Ja kun tämä vanha mies kuoli, hän jätti kaikki rahansa tälle nuorelle naiselle. Vanhuksen poika tuli julkisuuteen ja väitti: "Olen ollut vuosikaudet hänen poikansa, miten tämä nainen saakin kaikki rahat?" Nainen sai useita miljardeja, mutta halusi saada kaiken, joten hän selitti: "Olen tehnyt niin paljon mieheni hyväksi. Tämän vanhan miehen takia olen joutunut uhraamaan niin paljon", ja kaikkea sellaista. Ihmiset voivat olla todella häpeämättömiä, he eivätkä lainkaan häpeä sitä, että vaativat rahaa, rahaa, rahaa ja mukavuuksia, mukavuuksia, mukavuuksia. Ihmisiä on todella vaikea ymmärtää. Kun he kerran ovat lähteneet oudoille teille, he voivat mennä vaikka kuinka pitkälle. He eivät tiedä, miten ollaan uhrautuvia. Olen nähnyt, kun Gandhiji pyysi ihmisiä uhrautumaan, silloin kaikki naiset antoivat pois korunsa. He antoivat oman elämänsä. He menivät vankilaan ja tekivät kaikenlaista saavuttaakseen maalleen itsenäisyyden. Ja millaisen itsenäisyyden he saivat? Välittömästi kaiken maailman kelmit nousivat valtaan. Kaiken maailman varkaat nousivat valtaan. Mitä sellaiselle maalle voi sanoa, jossa kaikki suuri ja jalo annetaan valua hukkaan? Oletteko olleet jaloja? Kysykää itseltänne, oletteko olleet jaloja? Oletteko auttaneet muita? Kristuksen elämästä meidän pitää tietää, että Hän eli köyhyydessä. Hän oli kuninkaiden kuningas, mutta eli köyhyydessä, arvokkaasti, ja Hän teki kaikkensa niiden hyväksi, jotka olivat syntisiä, jotka olivat ahdingossa, Hän teki niin paljon, aivan yksin. Nyt teitä on hyvin paljon. Teidän kaikkien pitää tehdä jotakin.

Älkää eläkö niin kuin nämä yritysjohtajat, vaan yrittäkää ymmärtää, että teidän on uhrattava jotain omista tuloistanne, jotain omista ylellisyyksistänne oman maanne hyväksi, koska olette sahaja-joogeja. Ette ole tavallisia ihmisiä. Olette saaneet Oivalluksenne. Eli mitä aiotte tehdä? Aiotteko vaatia rahaa kaikilta, vai aiotteko antaa rakkautta kaikille? Antakaa Minun kuulla kertomuksia sahaja-joogeista, jotka antavat rakkautta ja myötätuntoa. Olen pahoillani, että Minun pitää tänään, Hänen syntymäpäivänään kertoa Hänen elämästään, joka oli muuten hyvin tuskainen. Meidän pitää ymmärtää, että näin loistokaan persoonan, näin suuren sahaja-joogin täytyi kohdata niin paljon ongelmia elämässään, ja että Hänen oma väkensä aiheutti Hänelle vaikeuksia. Hänelle läheiset ihmiset yrittivät käyttää tilannetta hyväkseen. Minullakin on kokemusta sahaja-joogeista, jotka hyötyivät Sahaja Yogasta ja yrittivät aiheuttaa Minulle harmia. He ovat yrittäneet hyötyä Minusta rahallisesti. Kaikki tietävät, että heidän arvojärjestelmänsä on huono, joten miten heitä voidaan kutsua oivaltaneiksi? Meidän on siis ajateltava, missä voimme auttaa toisia, mitä voimme tehdä toisten hyväksi. Tämä on yksi niistä asioista, joka meidän on opittava Kristuksen elämästä. Itse asiassa olen syntynyt kristittyyn perheeseen, ja sain selville kristityistä, että he olivat äärimmäisen ilkeitä, alhaisia ihmisiä. He vehkeilivät toisiaan vastaan ja olivat hyvin rahanahneita. Kun isäni meni vankilaan, he heittivät meidät ulos kirkosta. Onko rakkaus omaa maata kohtaan syntiä? Niin he tekivät. Kun isäni palasi, ja hänet nimitettiin Nagpurin pormestariksi, he olivat hänen suurimpia ihailijoitaan. He järjestivät oikein paraatin. Isäni vain hymyili sille ja sanoi: "Katsokaa näitä tyhmiä ihmisiä." Tällainen on täydellistä tyhmyyttä, ja tällaisen ahneuden ja tyhmyyden on loputtava. Ihmiset juoksevat rahan perässä, he juoksevat aseman perässä, jotkut juoksevat myös hyvin pahojen asioiden perässä. Eivät sahaja-joogit, mutta nämä ihmiset kyllä. Mutta sahaja-joogienkin joukosta olen löytänyt hyvin rahanahneita ihmisiä, ja he ovat hankkineet rahaa Sahaja Yogan avulla. Olen todella onneton raha-asioissa, en ymmärrä rahaa, joten Minua oli helppo huijata. Hyvä, ei sillä väliä. Vaikka he huijasivat Minua vuosikausia, ei sillä ole väliä. Minkä sille voi? Mihin Minä rahaa tarvitsisin? Siinäpä ongelma. Ongelma on siinä, että jos ei ole varovainen, jos ei ole kovin rahanahne, toiset voivat huijata rahasi. Minä sanon: antaa heidän huijata. Tehkööt mitä lystäävät, mutta en pysty sellaiseen, että haalisin ihmisiä mukaan rahan takia, en pysty.

Hyväksyn kaikki tilit, joita Minulle esitetään. Uskon kaiken, mitä Minulle kerrotaan. Tiedän, että sellainen on syntiä. Se on väärin. Jos ihmiset eivät ole siitä tietoisia, en voi sille mitään. Kaikki sellaiset ihmiset joutuvat perikatoon. Tiedän sen. Mutta minkä sille voi, jos he eivät itse sitä ymmärrä? Että tehdään rahaa Sahaja Yogalla, voitteko kuvitella? Todella tyhmää sellainen. Se on hyvin yleistä, hyvin paha asia. Haluan teidän kaikkien olevan rahan yläpuolella, kaiken maallisen yläpuolella, eikä teidän tarvitse koskaan nähdä nälkää. Teillä ei koskaan tule olemaan ongelmia. Mutta älkää sekaantuko tällaisiin typeryyksiin. Tämä on Jumalan työtä, eikä teidän pidä tehdä sillä rahaa, ei millään tavalla. Joten meillä on paljon opittavaa Kristuksen suurenmoisesta elämästä; Hän syntyi hyvin nöyränä, ja Hän teki todella suuria asioita. Hän yritti saada Agnyamme parempaan kuntoon, ja jos nytkin vain ajattelette Häntä, Agnyanne tulee kuntoon. Kaikki sen ongelmat häviävät. Tiedän, että sahaja-joogeissa on ihmisiä, jotka ovat pyrkyreitä, jotka koko ajan tuovat itsensä esille. Mitä varten? Mitä te haluatte? He säheltävät koko ajan, niin kuin kaikki muutkin tyhmät ihmiset. Jotta sisällään voisi tuntea tyytyväisyyttä, kuten Kristus, on meditoitava, tutkiskeltava itseään ja selvitettävä: "Olemmeko tyytyväisiä?" Teidän on oltava hyvin tyytyväisiä elämäänne, muuten Sahaja Yogasta ei ole mitään hyötyä, Itseoivalluksesta ei ole mitään hyötyä. Siunaan teidät Sydämestäni, että omaksutte Kristuksen luonteen malliksi itsellenne ja ymmärrätte maailman ongelmat, koko maailman ongelmat, omina ongelminanne. Jumala siunatkoon teitä! 
