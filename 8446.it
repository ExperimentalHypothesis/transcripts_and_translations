2 Marzo 1976
Havan
Mumbai (India)

Shri Brahmadeva havan - Shri Prajapati yagnya: Il Signore delle Creature, Mumbai, India, 02-03-1976

07/2024 TRADUZIONE INEDITA

[Discorso in hindi]

In questo mondo, la più grande illusione è quella degli eruditi stupidi. Gli stupidi dotti sono quelli che Kabir ha così descritto: “Padhi padhi pandit murakh bhaye” [“Continuando a leggere, i sapienti diventarono stupidi”].

È questo il motivo per cui avevo paura di scrivere un libro e, ora che ho pensato di scriverne uno, non dovrebbe finire nelle mani di questi grandi stupidi. Costoro sono come chi, pur non essendo mai stato in un certo Paese, racconti tutte falsità al mondo intero riguardo a quel Paese. Dirà: “Sono stato lì, ho visto questo e c’era questo e quello, poi qualcuno ha detto questo e qualcun altro ha detto quello”. Non l’ha sperimentato personalmente.

Ma voi che siete sahaja yogi avete avuto questa esperienza. Le vibrazioni sono sgorgate da dentro di voi, il che significa che Chaitanya fluisce.Avete sperimentato che cosa sia Chaitanya. Vi trovate in una grande posizione.

Queste persone (eruditi, intellettuali) possono tenere grandi conferenze, possono descrivere Chaitanya, leggere grandi shloka (versi), ma non ne hanno avuto la minima esperienza e sono molto lontani dal regno di Dio, mentre voi vi siete già entrati.

Vi è un motivo speciale per questo. Avrete letto che Shri Ganesha è nato solo da Sua Madre. Prima di attuare la creazione stessa, Lei mise al mondo un Figlio. La Madre fece tutto questo da sola affinché Lui, in seguito, potesse conoscere il Padre. Inoltre Lei lo rese particolarmente potente al punto che Brahma, Vishnu e Mahesha (Shiva) non potevano nemmeno alzare lo sguardo per guardarlo, tanto era potente.

Egli aveva una forma particolare di fanciullo. Questo stesso avvenimento ha avuto luogo adesso in questo Kali Yuga. Io ho fatto nascere anche voi dal mio Sahasrara in modo speciale. È per questo che le vibrazioni fluiscono da voi.

Ma quanti di voi rispettano se stessi?

Cercate di capire che noi abbiamo qualcosa di speciale, che dovremmo vivere in modo speciale e rendere così le nostre vite.

La vostra posizione è superiore persino al Devaloka (regno degli Dei).

La vostra posizione è tale che gli Dei potrebbero persino essere gelosi di voi. A parte Shri Ganesha, nessun’altra deità ha risvegliato la Kundalini con le proprie dita. Nessuno dei saggi e dei santi è riuscito a farlo, nonostante penitenze di migliaia di anni.

Voi non solo avete la realizzazione del Sé, ma potete (anche) risvegliare la Kundalini con un gesto e sapere dove e com’è la Kundalini di qualsiasi persona.

(Tuttavia,) nonostante abbiate ricevuto qualcosa di così grande, non avete rispettato voi stessi. Forse sono così sfortunata da aver ricevuto solo monete false che non potranno mai funzionare.

C’è una tale assenza di entusiasmo che a volte penso di dover interrompere Sahaja Yoga. A  volte rimprovero, a volte spiego e a volte dico amorevolmente: “Stabilizzatevi, stabilizzatevi. Dove vaga la vostra attenzione?”.

Voi sapete che, grazie alle vostre mani, migliaia di persone vanno a posto e possono migliorare. Le vostre malattie si sono dileguate. Il potere dell’amore di Dio, che è onnipervadente, si muove sempre con voi, vi supporta, osserva i vostri errori e vi osserva anche quando dite bugie. Sa anche quando criticate Madre e sa anche se conducete una vita frivola e superficiale.

Questa energia sa anche se il vostro impegno nei confronti di Sahaja Yoga è molto scarso.

Nonostante tutto ciò, vi sostiene e vi guida in ogni luogo e in ogni momento. (Tuttavia,) anche allora vi lasciate fuorviare. Vi abbassate completamente per tutto il denaro e il potere del mondo [Shri Mataji fa un’espressione di disgusto].

Voi siete in una posizione degna di venerazione. La vostra condizione è tale che si potrebbero eseguire puja a ciascuno di voi.

Se persone così, che non si sono mai trovate e mai si troveranno in una posizione così elevata, iniziano ad avere comportamenti del genere, che cosa dirà il mondo? Come passerete alla storia?

Sapete che tanti di voi hanno persino dato la realizzazione del Sé ma poi sono caduti. È molto facile cadere da una posizione elevata come la vostra.

Voi non dovete vedere Sahaja Yoga nelle cose mondane. Siete venuti qui per conoscere l’espressione e la manifestazione [swarup] di Dio. Non si addice a un sahaja yogi dare importanza a questioni mondane e meschine come: “Quanto denaro ho guadagnato e quanto profitto ho ottenuto”. Siete venuti da me per chiedere Dio e non per cose terrene.

Non siete venuti neppure per acquisire qualche falsa conoscenza semplicemente ascoltando alcuni dei miei discorsi.

No. Dovreste acquisire la vera conoscenza. La conoscenza fluirà da dentro quando la chiederete, potrete accorgervene da soli.

Ogni cosa sarà vista chiaramente e saprete che quella è la conoscenza. E basta preoccuparvi dei vostri figli e della vostra famiglia!

Vi è stata conferita una posizione speciale e solo le persone speciali saranno determinanti nell’attuare imprese speciali.

Vi siete trasformati da esseri umani in super-umani. Due yagnya [havan] sono stati celebrati per voi in precedenza e sapete che io sto facendo del mio meglio affinché ogni parte del vostro corpo sia quantomeno arresa a Dio.

Dobbiamo arrenderci a Lui. Per ottenere la necessaria purezza, proprio come una madre che lava e ripulisce i figli prima del rientro a casa del padre per renderli puliti e presentabili, noi celebreremo questo yagnya [havan] con grande amore.

Io posso nutrirvi con i poteri che fluiscono da tutti i miei chakra, ma a volte mi sembra di parlare con un muro e sbattere la testa contro una roccia. Sembra che questi diavoli non ascoltino ciò che dico. Non dovrebbe essere così. Dovete andare più in profondità in Sahaja Yoga.

Tutti i piaceri del mondo non possono essere paragonati alla beatitudine dei piedi di loto di Dio. Quando una persona ottiene quella gioia suprema, non si volge più verso nessuno di questi piaceri mondani. È come chi beva l’ambrosia (la parola sanscrita è “amruta” che significa “non morto, immortale”): non beve più nessun liquido ‘morto’.

I Suoi poteri sono infiniti e fluiscono dalle vostre mani. Voi non potete capire come agiscano e dove. Vi ho detto ripetutamente... (non chiaro).

Oggi si deve celebrare lo yagnya di Shri Prajapati [Brahmadeva]. Voi sapete che l’uomo è fatto di cinque elementi. Celebrare il puja di questi cinque elementi equivale a fare il puja a Shri Brahma, perché essi sono le sue armi. Anch’essi sono stati conferiti a Shri Prajapati [Brahmadeva] dalla Madre.

La luce è stata creata quando Lei ha guardato (ossia ha aperto gli occhi). Ecco come è stato creato il tanmatra [essenza degli elementi] di Tej [luce].

Quando la Madre ha inalato la fragranza [quando Lei ha odorato il profumo], da questa fragranza è stata creata la terra. In questo modo è stato creato l’elemento terra.

L’elemento suono [il suono è il causale dell’elemento etere] è stato creato quando la Madre ha parlato. Potete chiamarlo naad (suono).

In questo modo sono stati creati i tanmatra [essenze degli elementi] e gli elementi sono stati creati da questi tanmatra. Tutta questa è opera di Shri Prajapati, di Shri Brahmadeva.

Non si celebrano puja a Shri Brahmadeva. Il motivo è che Lui compie tutto il lavoro di questo universo, svolge il lavoro del vostro corpo e dei vostri elementi. Non c’è bisogno di venerarlo per questo, in quanto svolge la sua opera dalla sua posizione.

Dovreste eseguire puja a due sole entità: una è Shri Shiva, che sostiene la vostra esistenza e la vostra vita, e l’altra è Shri Vishnu, grazie al quale avviene la vostra evoluzione.

Però è importante celebrare yagnya [havan] a Shri Prajapati. In tal modo i tanmatra dei cinque elementi in voi sono risvegliati e vi concedono la loro gloria.

Prima celebravano yagnya [havan] solo a Shri Prajapati. Poi si sono celebrati anche a Shri Vishnu.

La gente pensa che si dovrebbero eseguire yagnya [havan] anche a Shri Shiva, ma a Lui non si fa lo yagnya, a Lui si fa Rudra (Rudrabhishek[1]?).

Ci sono motivi anche per questo. Qualsiasi rituale descritto nelle scritture ha motivazioni molto profonde. Pertanto, se seguite ciò che è scritto, non c’è niente di cieco. Se avete le vibrazioni, potete valutare con le vibrazioni se quanto è scritto nei testi è corretto o no.

In molti luoghi sono state fatte alcune aggiunte errate e ciò è stato fatto in qualsiasi Scrittura. Potete valutare anche queste mediante le vibrazioni. Grazie alle vibrazioni si può sapere chi è dotato di questi mezzi di conoscenza, chi ha la Kundalini risvegliata e chi no, chi è realizzato e chi no, chi ha la realizzazione di Dio, chi ha una semplice realizzazione e chi è Jivan-mukta (ossia chi ha ricevuto la liberazione nel corso della vita).

Qualsiasi cosa presente nell’Inconscio e mai conosciuta dall’uomo può essere conosciuta da voi. Voi potete comprendere le complessità delle vibrazioni. Esse sono di diversi tipi, hanno differenti metodi e differenti ritmi.

Ora però non esiste nemmeno la base, come posso quindi insegnarvi cose più elevate? Siete in prima elementare e lì vi graffiate, vi strattonate e combattete gli uni contro gli altri come pazzi.

Correggete la vostra base e poi, usando le permutazioni e combinazioni di queste vibrazioni, potete sapere tutto ciò che volete sapere. E non solo, ma ascendete anche.

Quando l’uomo inizia ad ascendere, apprende maggiormente. È come quando siete sul fondo: non riuscite a vedere granché. Poi salite e riuscite a vedere di più.

Quando salite, vedete qualcosa di completamente diverso. Se andate sulla luna, la terra vi appare diversa. Da lì potete vederla ruotare, mentre da terra appare rettangolare.

Esiste un solo modo per ascendere ed è continuare a liberarsi delle proprie zavorre. Gettate le vostre zavorre e, gettandole via, ascenderete automaticamente.

Pesi inutili come: “Mio padre è così, mia madre è così, mio fratello è così, lui ha bisogno di questo, lei ha bisogno di quello, questo è il mio potere (politico), questo è il mio denaro”, sono tutte stupidaggini e false identificazioni.

Se volete ricevere la realizzazione del Sé prendetela, e se non volete lasciatemi stare.

Non si possono fare entrambe le cose.

Voi siete venuti qui per dissolvervi nel Principio Supremo [Param-Tattwa] e non per guadagnare denaro. E nemmeno siete venuti per promuovere qualche impresa. Qui non si fanno affari. L’unica cosa è che io vi introdurrò al Principio Supremo. E per farlo a volte devo rimproverarvi, adirarmi con voi, insegnarvi ed amarvi.

Se siete ansiosi di ottenere questo e siete venuti per chiederlo, allora va bene.

Se non è così, come può riguardarmi? Io sono una Auliya (Santa) e posso chiudere il libro in qualsiasi momento[2].

Voi siete venuti per vostro interesse, non per il mio. Io sono preoccupata perché una madre lo è sempre per i propri figli. Ma questa Madre è singolare, perché è anche distaccata. Lei è estremamente distaccata. Può interrompere tutto immediatamente se lo desidera. E al tempo stesso è anche estremamente amorevole e affettuosa.

Lo yagnya di oggi deve essere celebrato con completa attenzione e totale arrendevolezza. Essendo questo yagnya dedicato soprattutto ai cinque elementi, lo capirete meglio. Riguarda il Jad tattwa (principio della materia inanimata).

Anche il Jad tattwa però è necessario perché, se il Jad tattwa non è puro, il resto non può essere stabilizzato e i vostri stessi Jad tattwa hanno problemi. Quando i vostri Jad tattwa saranno purificati, il mio lavoro sarà svolto molto agevolmente.

Forse solo uno o due programmi saranno organizzati senza di voi. Come sapete, il 19, 20  e 21 si terrà il mio programma a Cowasji Jehangir Hall[3]. Al mattino ci sarà la meditazione e la sera ci saranno conferenze e altre cose.

Al mattino avremo la meditazione e sessioni curative. Per questi tre giorni, con piena dedizione, ovunque viviate, comunque stiate, non accampate scuse.

Ingannate soltanto voi stessi.

È come partecipare ad un grande yagnya matrimoniale per tre giorni. Partecipate con tutto il cuore. Portate altri con voi, come i vostri amici. Diffondete la notizia e andate in ogni casa.

Pensavo di stampare dei volantini ma, se si stamperanno questi fogli invece dei volantini, inviateli per posta a chi ritenete possa essere interessato. Fatelo in ogni modo possibile, la gente verrà. Ma solo chi viene con sincerità la otterrà.

Se hanno anche solo un po’ di falsità, Dio non darà loro niente. Nessuno è qui per servirvi. Questa non è una specie di politica. Voi non dovete votare per me, ma sono io che devo votare per voi. È il contrario. Sono io a dovervi assegnare il certificato.

Se io sarò scontenta di voi, Dio lo sarà e anche Sahaja Yoga sarà scontento di voi. È per questo motivo che dovete rendermi felice e soddisfatta. Sono io a dovervi dare il voto. È il contrario.

È impossibile per me raccogliere discepoli con il denaro. Quindi ricordate questo: se dovete venire da qualche parte, a qualche programma, venite con assoluta semplicità e innocenza.

Dovete partecipare con l’atteggiamento di dover ricevere (la realizzazione del Sé).

Inoltre, nessuno dovrebbe presentarsi con i propri problemi familiari. È una cosa molto sbagliata da fare. Va bene che io curi le malattie, ma Sahaja Yoga non è per le persone coinvolte con la propria famiglia giorno e notte.

Venite con la dedizione per conseguire e comprendere ciò che è Supremo e dite a tutti che è molto importante riceverlo.

Ho detto molte cose in passato e anche oggi, ma Dio solo sa quanto sia entrato in testa e quanto sia rimasto fuori.

Rifletteteci. Madre ripete le cose in continuazione, in ogni modo possibile, talvolta rompendosi la testa e, se non funziona, allora apre completamente il Suo cuore. Lei tenta in ogni modo possibile di mantenere la vostra Kundalini totalmente risvegliata e completamente purificata attraverso il Sahasrara, e riversa petali sulla Kundalini con grande delicatezza.

Ma se il vostro naso è chiuso, se i vostri occhi sono chiusi, se le vostre orecchie sono chiuse e tutti gli strumenti di conoscenza sono chiusi, cosa potrò dare con Sahaja Yoga?

Ecco perché, con lo yagnya di oggi, aprirò questi cinque strumenti[4]. Ci proverò.

Dunque anche voi arrendetevi e dite: “O Dio, apri questi strumenti”.

Pregate Shri Prajapati (Shri Brahmadeva): “Apri questi nostri strumenti”.

Io non ho bisogno di nient’altro e tenete fuori tutte le vostre cose inutili insieme alle vostre scarpe. Lasciate fuori tutte le cose inutili, sedetevi qui e poi ricevete l’Amore dell’Infinito.

[1] Forse si intende Rudrabhishek puja. È un rituale vedico indù durante il quale il Signore Shiva viene venerato nella Sua forma di Rudra, offrendogli un bagno sacro insieme a fiori e materiali sacri, mentre vengono recitati i Suoi 108 nomi. Si esegue questa cerimonia per compiacere la Deità, eliminare le forze negative e portare prosperità nella casa.

[2] Forse il significato è che Shri Mataji può porre fine a Sahaja Yoga in qualsiasi momento, ndt.

[3] Sala a Mumbai.

[4] Forse il riferimento è ai cinque sensi e ai cinque elementi ad essi associati, ndt.