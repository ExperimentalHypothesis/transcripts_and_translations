Shri Saraswati -puja, Vancouver (Kanada) 11.8.1990

Kun Minulta kysyttiin minkä pujan pitäisimme Vancouverissa, olin kuullut, että tämä ashram sijaitsee hyvin kauniissa luonnon ympäröimässä paikassa, ja koska luonto on luotu Saraswatin voiman avulla, ajattelin, että olisi hyvä pitää täällä puja Saraswatille.

Toinen asia on se, että kun ihmiset elävät luonnossa, heistä tulee hyvin luovia, heidän herkät tunteensa säilyvät eivätkä he ole koskaan kiireisiä; tai he eivät tavallaan ole liian uudenaikaistuneita, koska luonto rauhoittaa heitä. Niinpä Saraswatin luovuus kehittää taiteilijoita, ja tiesin, että tässä maassa on täytynyt syntyä paljon taiteilijoita jo kauan aikaa sitten. Tunnen, että Kanada sinänsä on Vishuddhin Hamsa-chakra, mutta Saraswatin voima muuttuu Mahasaraswatiksi, kun sitä ilmentää Mahabrahmadeva, jota kutsutaan Hiranyagarbhaksi. Siihen päästäkseen Saraswatin on kuljettava Hamsan läpi. Hän kulkee Hamsan läpi ja muuttuu Vishnumaya Shaktiksi. Tarkoitan, että Hän on Vishnumaya Shakti. Eli, Saraswatista tulee Vishnumaya. Hän kulkee kahden pisteen kautta – toinen on Hamsassa ja toinen Vishuddhissa – eli, Hän on Shri Krishnan sisko. Saraswati syntyi Shri Krishnan siskoksi, ja kun Krishnan äidin veli, Kamsa tuli tappamaan Vishnumayaa, Hän nousi taivaalle ja muuttui salamaksi, ja julisti Shri Krishnan tulemista, että Hän oli jo olemassa täällä. Suhde Shri Krishnan ja Vishnumayan välillä on veli-sisko -suhde, ja yllättäen, juuri äskettäin, me juhlimme Raksha Bandhania, joka on sama kuin veljien ja siskojen välinen suhde.

Nyt juhlimme itse asiassa Jumaluutta, joka on Shri Krishnan sisko. Myöhemmin Hän syntyi Draupadina, ja siksi Shri Krishna varjeli Hänen siveyttään, koska veljen tehtävänä on huolehtia siskon siveydestä ja nimen puhtaudesta. Siksi eilen tapahtui niin, koska on Saraswati-puja, että Vishnumaya itse jyrähteli kuusitoista kertaa täällä; en kertonut kenellekään siitä mitä tapahtui, mutta tiesin Hänen tekevän niin. Sen lisäksi Hän uhkasi myös Washingtonia. Se on hyvä asia, koska Washington täytyy herättää. Nämä ovat hyvin hienovaraisia asioita, hyvin hienojakoisia suhteita, ja vain Minä osaan kertoa niistä, koska tiedän näiden suhteiden olemassaolosta. En siis yllättynyt ollenkaan Hänen ilmestymisestään, mutta että Hän välähti tasan 1600 kertaa täällä Vancouverin puolella osoittaa sen, että on tullut aika teidän ymmärtää, että Sahaja Yoga on niin tärkeä asia, ja että jollemme tukeudu täydellisesti Sahaja Yogaan, Vishnumaya tulee ottamaan toisenlaisen muodon, joka saattaa polttaa kaikki metsänne ja kaikki. Teidän on tiedettävä, että salamointi edustaa kaikkia viittä elementtiä itsessään. Sillä on ääni, valo, se on eetterissä, se toimii eetterissä. Siinä on myös mukana vesi, ja kun vesi muodostaa kitkaa, se on Äiti Maa, eli kaikki nämä toimivat Hänen kauttaan.

Vishnumaya näytti meille eilen: "Olen täällä. Palvokaa Minua." Tähän mennessä emme ole koskaan palvoneet Saraswatia, eikä Brahmadevaa palvota missään, koska Hän loi tämän maailman, Hän loi kaikki metsät ja muut ja loi kaikki meret ja maat, kaikki tähdet ja kaikki erilaiset universumit. Mutta meidän ei pidä palvoa niin, että palvoisimme tätä puuta ja tuota puuta. Meidän ei pidä palvoa mitään sillä tavalla, vaan ainoastaan kaikkea Äiti Maan luomaa, kuten 'swayambuja', vain niitä me palvomme. Ja niitäkin me palvomme tavallaan abstraktilla tavalla, koska kaikkialla, missä niitä on, ihmiset kaupallistavat uskontoa, joten emme mene niihin paikkoihin sahaja-joogeina. Ymmärrätte nyt, miksi kaikki tämä tapahtui niin odottamatta eilen saapumiseni jälkeen, että oli sellaista salamointia, jollaista ei oltu koskaan ennen nähty, ja jota ihmiset ihmettelivät. Krishnan sisko on paljon dynaamisempi ja... [Shri Mataji puhuu hindiä] ...paljon tulisieluisempi persoona - huomattavasti tulisempi. Shri Krishnan syvin olemus on suloisuus, 'madhuria', se on Hänen kykynsä, ja Radha on 'alladha dayini shakti', tarkoittaen: antaa ilon, joka saa... [Shri Mataji puhuu hindiä] ...'ihokarvat nousemaan pystyyn' - mutta sanskritiksi sana on 'pulakit', 'pulakita'. Shri Krishnan kauneus on suloisuutta, 'leelaa' kauniin yhteisyyden tunteen luomista, kommunikointia – kaikki tämä on Shri Krishnassa.

Mutta sisko varoittaa, ja tällä tavalla saimme varoituksen. Hän on hyvin tulisieluinen persoona, joka antaa varoituksia kaikille. Toisaalta Hän todisti Minun tuloani, että olen tullut tänne. Ehkäpä viesti alkuperäisasukkaille on se, että he ymmärtävät, että näin oli ennustettu, ja nyt se on käynyt toteen, ja myös se, että te ymmärtäisitte: tämä on varoitus siitä, että ette voi antaa Sahaja Yogan olla tuuliajolla niin, että se alkaa mennä omaan suuntaansa ja toimia, ja te vain katselette sivusta. Tämä on siis varoitus Shri Krishnan siskolta, Vishnumayalta, joka on itse Saraswati, ja Häntä meidän on tarkoitus palvoa tänään. Vain sahaja-joogit, vain valaistuneet ihmiset, voivat palvoa Mahasaraswatia. Muuten ihmiset voivat palvoa vain Saraswatia, koska Saraswatia voi palvoa lukemalla kirjoja, luomalla tanssia ja musiikkia ihmisten huviksi, mutta oikeastaan Saraswati-puja on tarkoitettu tavallisen tietoisuuden omaaville ihmisille, eli tavalliselle tai normaalille ihmisen tietoisuudelle. Mutta sahaja-joogien pitää palvoa Mahasaraswatia. Kuten kerroin, Mahasaraswatista tulee Vishnumaya, ja Hän on Vishnumaya, joten teidän itsennekin pitää puhua ihmisille Sahaja Yogasta kuin Vishnumaya, palavasti, heitä herättelevillä aiheilla, kertoen mihin pyritte. Mutta huomaan, että puhuessaan ihmiset pyrkivät olemaan hyvin lempeitä ja suloisia kuin Shri Krishna.

Yritimme sitä Amerikassa, että se saattaisi tehota amerikkalaisiin, mutta ei tehonnut. He pitävät sellaisista henkilöistä kuin tämä Graham (saarnaaja Billy Graham), tai joku, joka puhuu tulisieluisesti. Minusta meidän pitää oppia eilisen kokemuksesta tämä: tänne tarvitaan muutamia tulisieluisia ihmisiä ja puhujia, koska ihmiset täällä eivät näytä olevan lainkaan herkkiä normaaleille tunteille. Katsokaas, kaikki heidän tunteensa näyttävät kuolleen, heistä on tullut turtuneita, ja heille pitää antaa shokkeja. He nähkääs pitävät shokeista. Sanomalehtien pitää shokeerata, vain tapahtumat, jotka shokeeraavat, herättävät ihmisten huomion. Musiikinkin pitää soida niin kovalla, että se halkaisee kiviä. Eli musiikin pitää olla sellaista rokkia, että pää halkeaa. Heistä on tullut todella kovapäistä rokkikansaa, ja teidän pitää ymmärtää, että vain Vishnumaya saa rikottua heidän kovuutensa. Ja siksi tämänpäiväisellä pujallamme täällä Vancouverissa on suuri merkitys - ei vain Kanadalle, vaan myös Amerikalle.

Amerikkalaiset pitävät itsestään selvänä kaikkia nykyajan sairauksia, kaikkea huumeiden käyttöä ja itseään tuhoavia asioita, eikä se ole vieläkään saanut heitä ymmärtämään. He eivät ymmärrä, mitä ovat tekemässä itselleen, miten he tuhoavat itseään, miten he tuhlaavat niin arvokkaan ihmiselämän omien oikkujensa ja niin kutsutun vapauden vuoksi. On siis todella äärimmäisen tärkeää, että yrittäisitte kertoisitte heille hyvin tiukasti: "Mitä te oikein teette? Miksi johdatte itseänne harhaan? Miksi ette ymmärrä, että tällainen on väärin? Ainakin jälkikasvullenne voisitte kertoa, että ‘Me teimme tässä väärin, mutta teidän ei pidä tehdä niin.‘" Kaikkea tällaista pitää ottaa esiin, ja ihmisten täytyy valmistautua pitämään sellaisia tärkeitä puheita ja esityksiä. Mutta jos sanotte, että ihmiset eivät tule pitämään sellaisesta, se on Minusta juuri päinvastoin, sillä jollette pelottele heitä, he eivät tule mukaanne. Teidän pitää kertoa heille ja varoittaa heitä. Tätä Vishnumaya halusi eilen tuoda esiin, että teidän pitää ottaa toisenlainen strategia käyttöön ja puhua ihmisille niin, että aina kun pidätte vaikkapa jonkun kurssin, niin kurssin lopuksi teidän pitää sanoa: "Katsokaas, Sahaja Yoga ei ole vain kursseilla istumista, vaan se on oman hyvinvoinnin parantamista. Teidän pitää mennä siinä eteenpäin ja kasvaa.

Älkää jättäkö sitä puolitiehen." Kysymys ei ole vain siemenen idättämisestä, vaan sen on kasvettava puuksi, muuten kukaan ei saa apua. Kertokaa heille kaikista niistä vaaroista, jotka uhkaavat, jollei ole kunnolla kasvanut ja kypsynyt Sahaja Yogassa. Niistä on kerrottava, koska mikään hempeily ei toimi Amerikassa, sen olen nähnyt. Tarvitaan todella tulisieluisia ihmisiä, koska äskettäin kuuntelin tämän Billy Grahamin puhetta ja sanoin: "Onpahan melkoinen tyhjäpää, joka puhuu täyttä lööperiä," mutta silti se teki vaikutuksen ihmisiin. Ja oli joku toinenkin, joka taitaa nyt olla kaltereiden takana. En tiedä hänen nimeään, joku outo heppu. Näin hänetkin, hän puhui jotakin täysin joutavaa, kuin tyhjän kuoren kolinaa, ja ihmiset olivat aivan hullaantuneita - tuhannet seisoivat, lauloivat, huojuivat edestakaisin. On siis ymmärrettävä, että nämä ihmiset vaativat shokkeja, heitä pitää shokeerata, ja heille pitää kertoa, että "Näin tulee käymään." On toinenkin organisaatio, joka on mennyt tällaiselle shokeerauslinjalle, ja se on... [Shri Mataji puhuu hindiä] Brahma Kumari, Brahma Kumari.

Nämä brahma kumarit ovat kuin salamaniskuja, ja he kertovat ihmisille - he eivät siis kerro, että "Olet tuhon oma," vaan he sanovat, "Tämä maailma on tuhoon tuomittu, kaikki tulee tuhoutumaan, ettekä te ole valmistautuneita siihen, mitä tulee tapahtumaan." Samaa tekevät Jehovan todistajat. He sanovat: "Tämä maailma tuhoutuu, ja kaikki ihmiset tuhoutuvat; joten meidän pitää valmistautua ja ottaa vastaan Jumala." Mutta tämä ei ole todellisuutta. Tästä huolimatta ihmiset pitävät heistä. Teidän pitää kertoa heille todellisuudesta, että "Te ette vain tuhoa itseänne, vaan te tuhoatte myös tulevaisuuden." Ihmiset puhuvat jo, että suurin osa amerikkalaisista tuhoutuu. Tämä juontaa juurensa erilaisista asioista. Voidaan sanoa, että ihmisillä ei ole traditioita, mutta se ei ole keskeisin asia, se ei ole ydinkysymys. Yksi keskeisimmistä asioista on se, että niin paljon ihmisiä tapettiin, kun tähän maahan asettauduttiin asumaan.

Se on yksi asia. Näiden kuolleiden ihmisten bhuutit leijuvat täällä edelleen, ja haluavat tuhota amerikkalaisia niin paljon kuin mahdollista. Sellaista määrää noituutta ja erilaisia negatiivisia tekniikoita, kuin Amerikassa, ei löydä mistään muualta. Gurut on heitetty ulos kaikista muista maista, mutta Amerikkaan he ovat asettuneet oikein mukavasti. Syy on se, että bhuutit antavat ihmisille kaikenlaisia ideoita. Shokkien lisäksi nämä bhuutit antavat ihmisille vääristyneitä ajatuksia tuhoutumisesta, ja niin he sitten kulkevat tuhoaan kohden. Bhuuttiset ideat ovat sellaisia, että kun näkee ihmisen huojuvan ulos pubista ja kaatuvan maahan, niin bhuuttinen idea on, että "Ei mitään vahinkoa! Sinäkin voit kokeilla, et sinä kaadu. Mene vain sisään, ei sinulle mitään satu. Olet aivan kunnossa.

Loppujen lopuksi, ihan sama." Tai sitten sanotte ihmisille, että "Tämä on väärin. Tällaista ei pidä tehdä." "Hyvä on, olemme pahoja. Entä sitten?" Kaikki nämä ovat bhuuttisia ideoita. Tällaiset puheet ja sanomiset eivät ole ihmisen ideoita. Niinpä ainoa asia, joka saa nämä ihmiset tokenemaan, on Vishnumaya Shakti, ei mikään muu. Ymmärrän nyt, että ihmiset saadaan parannettua vain Vishnumayan kautta. Vishnumaya itse on vaipunut uneen, kiitos kristinuskon, katolisen kirkon ja myös hindulaisuuden, koska hindulaisuudessakin esiintyy synnin käsite - olet tehnyt tällaista syntiä, tuollaista syntiä.

Kun nyt annat tämän verran rahaa brahminille, niin pelastut. Jokainen uskonto esittää tällaista hölynpölyä. Mutta jos Vishnumaya Shakti, joka on nyt täysin nujerrettu ja nukuksissa ihmisissä, jos Hänet saadaan nostettua ylös, ja ihmiset saadaan ravisteltua unestaan, laiskuudestaan, ja otettua heidät mukaan paljon paremmin kertomalla, että toimimme rauhan puolesta, koko maailman rauhan. Toimimme koko ihmiskunnan vapautumisen puolesta, toimimme, jotta ihmiset eivät kompuroisi ja joutuisi tuhoon. Jos puhutte näistä asioista suuremmilla estradeilla, silloin se toimii. Esimerkiksi, se on hyvä asia, että asuin Mahatma Gandhin luona, ja ihmiset kunnioittavat suuresti Mahatma Gandhia. Mahatma Gandhi oli tietysti hyvin vaikuttunut Minusta, se on totta. Vaikka olin vain lapsi, hän kysyi neuvoja Minulta, ja todisteena siitä on se, että bhajaneissaan hän järjesteli bhajanit eri järjestykseen aloittaen ensin Sydämestä ja puhuen Atmasta, jonka jälkeen hän jatkoi Muladharasta ylöspäin. Tämä siis on yksi todisteista, että hänen on täytynyt kysyä asiaa Minulta. Oli miten oli, voitte käyttää myös häntä sanomalla, että Shri Mataji toimii Gandhin opetusten mukaisesti.

Hän on sanonut: "Sarva dharma savanatma", eli kaikkia uskontoja tulee kohdella samalla kunnioituksella ja ymmärryksellä. Kun alatte puhua tähän tyyliin, silloin ihmiset ymmärtävät, että taustalla on jokin jalo perinne, sillä kaikki haluavat tietää, mistä kirjasta olen oppinut kaiken. En tietenkään ole opetellut mitään mistään kirjasta, sen tiedätte hyvin. Mutta voitte sanoa, että "Hän oli siellä Gandhin kanssa", ja "Gandhi oli hyvin vaikuttunut Hänestä," ja että Hänellä on samat aatteet rauhasta ja väkivallattomuudesta ja muusta. "Tekniikat ja menetelmät ovat samoja, joita Shri Matajikin haluaa käyttää." Se on totta, epäilemättä, mutta Mahatma Gandhi oli hyvin tulisieluinen puhuja. Kaikki häntä seuranneet ihmiset olivat oikeita tulisieluja. He eivät olleet sellaisia, että "No niin, katsotaanpa, otetaan kuppi teetä," tai muuta sen tapaista - sellainen ei toimi. Amerikkalaiset tarvitsevat haasteita ja todellisen tulisielun ryöpyttämään heitä. Jos sitten etenette tätä kautta - kuten jokunen päivä sitten meillä oli yleisötilaisuus New Yorkissa, ja paikalla oli paljon mustaihoisia ja kiinalaisia ja monia intialaisia, mutta vain muutama valkoihoinen.

Valkoihoiset tulivat sanomaan: "Voi kuulkaa, kun minulle ei tapahtunut mitään." Silloin teidän pitää sanoa: "Etkö tuntenut mitään?" "No, en niin." "Sinussa on varmasti jotain vialla, tai olet varmaan tehnyt jotain syntiä tai muuta." Silloin he saavat shokin. "Oho, onpas yllättävää. Etkö saanut oivallusta? Ooh, se ei kyllä mennyt oikein, sinussa on jotain vialla. Kyllä sinun pitää saada se, pitää yrittää, jotain on pahasti vialla. Eihän sinulla vain ole syöpä."

Niin silloin... Tai voitte kysyä: "Sairastatko AIDS:ia?" "En, en, en." "Mikä sairaus sinulla sitten on? Miten ihmeessä et saanut oivallusta? Katsos, kun tämä musta mies sai ja tämä kiinalainen sai. Miksi sinä et saanut? Sinä olet valkoihoinen, sinun olisi pitänyt saada ensimmäisenä." Silloin asiat alkavat luistaa. Olen ajatellut sitä, että miksi nämä amerikkalaiset ovat niin tylsiä, koska kokonaisuutena he ovat hyvin tylsistyneitä ihmisiä, täysin hengettömiä. Koska jos tällaista rock-musiikkia soittaa kenelle tahansa, ihmiset juoksevat karkuun.

"Mitä tämä tämmöinen on?" Kuten tällainen rap-musiikki, josta he pitävät, ja jota he halusivat Minun kuuntelevan. Sydän siitä alkoi lyödä väärään tahtiin. Kysyin: "Mitä tapahtuu?" Koko paikka alkoi vavista. Istuin penkillä, ja koko penkki tärisi. Kanssani oleva joogi ja Karan myös, me huomasimme, että Karan ja kaikki pomppivat penkeillään, - se oli kuin maanjäristys. Näin se on, näette, että nämä ihmiset ovat hyvin tylsiä ja turtuneita, ja he ovat turtuneita niin sanotun vapautensa vuoksi. Aivan kuin menisi härän luo ja sanoisi: "Puske minua!" He ovat menneet äärimmäisyyksiin turruttaakseen itsensä täysin; turruttaminen tarkoittaa vaikkapa alkoholia, huumeita, naisia, moninkertaisia avioliittoja.

Avioliitto yhden kerran riittää. Jos menee naimisiin viisi kertaa, silloin muuttuu - en tiedä millaiseksi - en tiedä onko mitään sellaista eläintäkään. Silloin muuttuu täysin turtuneeksi kaikelle. Jos ensin ottaa itselleen vaimon, muodostaa siteitä häneen, saa lapsia - silloin on kuitenkin niin paljon yhteistä vaimon kanssa, ja sitten yhtäkkiä eroaa eikä enää tunne mitään, ei tunne mitään. Se on valtavaa turtuneisuutta, ja jos siitä sanoo: "Minä tiedän, minä tiedän, minä tiedän." He tietävät, mutta eivät tunne. He eivät tunne tekevänsä mitään väärää, he eivät tunne tehneensä mitään järjenvastaista, eivätkä he kärsi. Kuka tahansa muu kärsisi sellaisesta. Mies on eronnut vaimostaan, ja hänestä tulee silloin aika eksynyt persoona, ainakin normaalisti pitäisi käydä näin. Mutta täällä siitä kerskaillaan vain komeasti: "Tiedätkö, olen eronnut kahdesti, ja nyt on kolmas vaimo vuorossa.

Tule, niin esittelen." Siitä ei tunneta mitään häpeää, ei häpeää, ei tunteita, ei mitään. Jos menit naimisiin naisen kanssa, elit hänen kanssan, hän oli vaimosi, eikä sinulla sitten ole mitään tunteita häntä kohtaan. Omilla lapsillakaan ei ole mitään tunteita, ei minkäänlaisia. He eivät tietysti ole sellaisia kuin englantilaiset, jotka tappavat omia lapsiaan, joten ei niin paha. Mutta olen kuullut, että täällä mies ja vaimo tappavat toisensa. Ja minkä takia? Rakkauden takia. Jos nainen ei rakasta yhtä miestään, miten hän voisi rakastaa toistakaan? En ymmärrä.

Rakkaus on sydämen ominaisuus. Tällaista se on - koko ihmisluonto on turtunut, koska he eivät käyttäydy kuin ihmiset. He käyttäytyvät kuin - joudun jälleen sanomaan, että en tiedä mikä, koska ei ole mitään mihin verrata. Ihmiset eivät ole tällaisia pelkästään Amerikassa, sitä esiintyy kaikkialla. Mutta Amerikassa sitä on liikaa, aivan liikaa, ja kaikki tällainen alkaa Amerikasta. Kaikki kummalliset käsitteet saavat alkunsa Amerikasta, ja kaikki omaksuvat ne, koska täällä tiedetään miten mainostetaan ja tehdään asioista hyvin populaareja. Olin kerran matkustamassa laivalla, kun laivan kapteeni tuli luokseni juttelemaan, ja hän kertoi, että hänen veljensä on oikein häijy paholainen. Kysyin: "Kuinka niin?" Hän kertoi, että veli oli löytänyt neljä poikaa, jotka olivat The Beatles, ja hänestä tuli heidän managerinsa. Hän aloitti musiikin tuottamisen, hankki paikalle naisia, juotti heidät humalaan, antoi heille huumeita.

Ja heti, kun he alkoivat soittaa musiikkiaan, nämä tytöt alkoivat kirkua ja huutaa ja tulivat hulluiksi. Ja siitä tuli populaaria. Normaali reaktio olisi ollut: "Pah, tämähän on tällaista, että kun soitto alkaa, tytöt tulevat hulluiksi, joten ei pidä mennä kuuntelemaan sellaista." Mutta päinvastoin, ihmisiä alkoikin tulla paljon. Miten tällaista reaktiota selittää? Mitä enemmän he huutavat, sitä enemmän tytöt kirkuvat, ja kaikista se on mahtavaa. Se tarkoittaa, että takana on jotain, joka on koskettanut heitä jotenkin; miksi he muuten kirkuisivat? Se tarkoittaa, että jokin on koskettanut näitä tyhmiä ihmisiä, joku suurenmoinen juttu, ja kaikkien pitää mennä sinne. Mekin olemme tyhmiä, joten mennään mukaan. Saatatte kysyä Minulta: "Äiti, miten tällainen tyhmyys on päässyt tulemaan ihmisiin?"

Se on niin yksinkertaista, kuin olen kertonut, että ihmiset ovat käyttäneet vapauttaan niin paljon ja tuhlanneet huomiotaan sellaisiin harrastuksiin, että heistä on tullut todella turtia. Heidän huomionsa ei tunne mitään. Kun laittaa huomion ulospäin, se reagoi ja palaa takaisin jonakin muuna. Ja jos altistatte huomionne koko ajan ulkoa tulevalle pommitukselle, tämä ulkoinen pommitus hävittää kaiken herkkyytenne. Ei ole tunteita, ei ole kiintymystä, mikään tapahtuma ei tallennu. Siksi Mielestäni Vishnumaya on tarpeellinen, ja siksi Hän sijaitsee vasemmalla puolella, koska Vishnumaya pitää huolta ihmisistä, joista on tullut täysin tunteettomia. Hän on siellä antamassa teille tunteen. Kun Hän loistaa vasemmalla puolella, Hän antaa teille tunteet, ja ihmiset alkavat ymmärtää. Nyt ihmisillä on ainoastaan eräänlainen mentaali idea syyllisyydestään, ei mitään muuta. Tämä on täysin mentaalia.

Jos kysymys on mentaalista ideasta: "Ooh, olen syyllinen," silloin ette tunne mitään. Eli, sanotaan, että olette hullu; jos ette ole hullu, ja joku sanoo teitä hulluksi, te ette tunne sitä. Näin se on. Joten ihmiset eivät tunne mitään, koska kaikki on mentaalisti hyväksyttyä, ja heistä on tullut turtia, "Nyt ei kukaan voi vahingoittaa, joten mitä väärää tässä on? ", ajatellaan. Pyytäisin nyt teitä kaikkia menemään ulos ja olemaan tulisieluisia, kirjoittamaan lehtiin ja kertomaan, mitä täällä tapahtuu ja miten "maa makaa". Olen kirjoittamassa tästä kirjaa. Sen nimi on Metamodernismi, ja olin niin tulisieluinen kuin saatoin kertoessani ihmisille, mikä heissä on vikana. Ihmisten pitäisi nähdä, että kaikki tämä on väärin. Sitä ei pidä yrittää kutsua miksikään suureksi.

Nyt on tullut AIDS. Ajattelin, että AIDS herättää heidät. No, nyt AIDS:sta on tullut marttyyrius. Kun jupit tulivat, sanoin: "Jupit tulevat kärsimään sairaudesta." Silloin sanottiin: "Ei, ei, ei, ei. On mukavaa olla juppina. Loppujen lopuksi hekin ovat sankareita, jotka kuolivat juppiutensa tähden." Näin jokaisesta tyhmyydestä on tehty jotain merkittävää, jotenkin ylistettävää, – ja ihmiset hyväksyvät sen. Sehän se hulluinta on – he hyväksyvät sen. On siis tärkeää, että olette tulisieluja ja näytätte heille siinä valossa, mitä he ovat. Heille täytyy näyttää. Pieni Hengen valo ei riitä näyttämään heille kovinkaan paljon, vaan sen pitää olla häikäisevää, polttavaa salaman valoa.

Tämän päivän puja on tarkoitettu teille kaikille kehittämään erityisesti luovaa puhumista, jossa käyttäydytte kaikella tavalla tulisieluisesti. Se laittaa heidät ojennukseen, ei mikään muu. Myös luovassa työssä, kun luomme jotakin, tai laulamme jotakin, jos esitätte intialaisittain lauluja, jotka ovat 'vilambit tala', eli hyvin hitaassa 'talassa' (tahtilajissa), ne eivät nouse esiin. Ihmiset pitävät sellaisista kuin Ravi Shankar, joka vain sekoittelee nuotteja ja soittaa jotain, mikä intialaisittain on hyvin epätieteellistä, eikä lainkaan viihdyttävää, se ei avaa ihmisen sydäntä eikä mitään sellaista. Mutta tällainen vetoaa ihmisiin, että he menevät kuin suureen rokkikonserttiin - ja sitaria soitetaan kuin rock-musiikissa, tai vielä pahemmassa. En tunne tätä kaikkein uusinta tyyliä, en tiedä mikä se on. Seuraava asia on se, että voi nähdä kuinka he yrittävät shokeerata ihmisiä. Hekin yrittävät shokeerata ihmisiä, koska he tietävät olevansa samassa tilanteessa kuin me. Jos menee ostoksille markettiin, siellä on joku, jonka housut - tai paremminkin housun puolikkaat, ovat ratkenneet aivan vääristä paikoista, vain, että se shokeeraisi ihmisiä. Ainakin tällaisissa paikoissa ihmisten pitäisi osata pukeutua soveliaasti Amerikassa.

Ei pitäisi pukeutua sopimattomasti. Mutta sitä he haluavat. Mutta sen näkee, että aina kun tulee tilaisuus pukeutua tavalla, joka shokeeraa, silloin he tekevät sen. Ihmisillä on vaikkapa vain toinen puoli tukasta valkoinen. Kaikki, aivan kaikki on mahdollista vain toisten shokeeraamiseksi, shokeeraamiseksi ja huomion saamiseksi. Ja mitä siitä saa itselleen? Ei mitään. Ihmiset käyttävät paljon rahaa toisten huomion saamiseksi, mutta mitä siitä saa? Tällainen huomio ei anna mitään, ei ole vaivan arvoista eikä palkitse. Se on niin ilotonta touhua, mihin he ovat ryhtyneet. Kaikki tämä pilaa heidän huomionsa ja tuhoaa sen niin, että he muuttuvat tunteettomiksi.

Heillä ei ole enää tunteita jäljellä. Ja pahinta, mitä on tapahtunut on se, että he ovat ruvenneet mittaamaan kaiken rahassa. Raha on yksi puoli Saraswatista. Saraswati ei ole sama kuin Lakshmi, joten Lakshmi ja Saraswati eivät kulje käsi kädessä. Siinä on syy, miksi he tavoitellessaan Lakshmia, juostessaan likaa rahan perässä, saavat iskuja. Yhtäkkiä osakekurssit putoavat, tulee taantuma, joku liiketoiminta loppuu, jostakin todella rikkaasta tulee yhtäkkiä rutiköyhä. Kaikki tämä on Saraswatin työtä. Ja jos jonkun elämässä on liikaa Saraswatia - hän lukee liian paljon kirjoja, on hyvin kunnianhimoinen taiteilija, yrittää olla muita taiteilijoita parempi - myös sellaisen henkilön Saraswati palkitsee niin, että hänen työnsä eivät koskaan myy, hän ei koskaan saa rahaa, hän näkee nälkää... Eli, nämä kaksi asiaa ovat tasapainossa vain Hamsassa, tai voidaan sanoa, että sahaja-joogeilla ne ovat tasapainossa. Tähän on päästävä, ja se on saatava tasapainoon, että teillä on siunaukset niin Saraswatilta kuin Lakshmiltakin. Ja tämä tapahtuu ainoastaan Hamsassa ja Vishuddhissa.

Jotta saisimme aikaan tasapainon, niin mitä tahansa ansaitsemmekin, mitä tahansa teemmekin, sitä meidän ei pitäisi tehdä keskinkertaisesti. Meidän pitää yrittää tehdä se dynaamisesti ja palavasti. Näiden kahden asian pitäisi yhdistyä Vishuddhin tasolla. Oletetaan, että pitäisitte nyt, tulisieluisen puheen Sahaja Yogasta ja olisitte pukeutunut kuin hippi tai joku vasta vankilasta kotiutunut, kukaan ei ottaisi teitä vakavasti. Mutta jos olette asiallisesti pukeutunut, näytätte kunnolliselta ja esiintyminen on hyvää, ja sitten pidätte palavan puheen, jokainen kuuntelee teitä. Tätä Lakshmi Tattwa -periaatetta pitää käyttää Saraswati-periaatteen hallitsemana. Saraswatin toinen siunaus on se, että saatte Sahaja Yoga -tiedon itsellenne. Olen nähnyt erityisesti Sahaja Yogan naisissa sen, että he ovat sahaja-joogeja, heissä on värähtelyjä, kaikki on kunnossa, mutta he eivät tiedä mitä Sahaja Yoga on. He eivät tiedä mitä chakroja nämä ovat. He eivät tiedä, miten värähtelyt leviävät.

Tämänkertainen puheeni on melkomoinen, sanoisin, että aika monimutkainen, jos sitä tarkastelee lähemmin. Se pitää kuunnella ainakin neljä viisi kertaa, jotta sen ymmärtäisi, ja tehden muistiinpanoja paperille. Se ei ole aivan helppoa, koska kun puhun nyt, kaikki on hyvin, se on aika viihdyttävää, mutta viihdytyksen takana on syvällinen tieto. En ole nähnyt monenkaan sahaja-jooginin kirjoittavan asioita ylös, ymmärtääkseen mitä Äiti sanoo, mitä tietoa Hän antaa meille erilaisista asioista. Heille Sahaja Yoga merkitsee mukavaa oloa, hyvän ruoan valmistusta ja sahaja-joogien auttamista, ja tietysti sitä, että pujaan laitetaan päälle kauniit sarit ja puvut, osallistutaan pujaan - ei muuta. Heille olisi erittäin tärkeää myös tietää mitä Sahaja Yoga on. Heidän pitää kuunnella puheitani, istua alas ja tutkia ja ymmärtää se kunnolla. Miehet ovat päinvastaisia. Heille se on kaiken järjestelemistä, kulkemista ympäriinsä ja tarkistamista. Mutta mitä ihmissuhteisiin tai tunnepuoleen tulee, he ovat piittaamattomia.

Tämän vuoksi miesten Sahaja Yoga on erilaista kuin naisten Sahaja Yoga. Ja erityisesti Ranskassa ne ovat loitonneet hyvin kauas toisistaan. Naiset olivat yhdellä puolella, miehet toisella. Kuvitelkaa, että Sahaja Yogassa on tällaista typeryyttä. Mutta sitten löysimme henkilön, joka teki tätä, ja hoidimme asian, ja tilanne tasaantui ja asiat ovat nyt paremmin. Mutta naisten täytyy tietää Sahaja Yogasta, mutta se ei tarkoita sitä, että heidän pitää tapella miesten kanssa, tai ajatella, että heidän pitää osata sama kuin miestenkin. Mutta se on yleistä. Olen huomannut, että miehet ja naiset suhtautuvat Sahaja Yogaan eri tavalla. Toinen on suuntautunut ulospäin ja toinen sisäänpäin. Mutta Sahaja Yogassa ei ole eroa naisen ja miehen välillä mitä Sahaja Yogan tietämiseen tulee.

Olen Itsekin nainen, ja tiedän niin paljon, niin mikseivät naisetkin oppisi tietämään Sahaja Yogasta? Joten kaikkien täällä ja muuallakin olevien naisten täytyy tietää, mitä Sahaja Yoga on. Katsokaa nyt Vishnumayaakin - Hän on nainen, jonka Voima toimii. Brahmadeva ei tee työtä. Hän on luonut kaiken tämän, koska Hänellä on Saraswatin Voima, muuten Hän ei olisi pystynyt luomaan. Eli, kaikki on tehty Voiman avulla, ja Voima on nainen, mutta jos Voima ei tiedä mitä Sahaja Yoga on, miten Hän saa sen tapahtumaan? Vaikka naisilla onkin lapsia, tiedän sen - heidän pitää hoitaa kotia ja keittiötä - mutta on niin mukavaa ja hauskaa lukea Sahaja Yogasta, ymmärtää sitä, tietää siitä. Tietysti jotkut lukevatkin. En sano, että he eivät lukisi. Mutta heitä on vain niin vähän, mutta he ovat älykkäitä, hyvin älykkäitä.

Eli, näin Minä ymmärrän tämänpäiväisen tapahtuman, että täällä luonnon ympäröimässä paikassa, jossa saamme nauttia Brahmadevan ja Saraswatin työn siunauksista, ja jossa voimme tuntea näiden Jumaluuksien kyvyt Heidän luomisensa mittavuudesta. Luonto on absoluuttisesti yhtä Jumaluuden kanssa. Kuten näette, heti kun saavuin, luonto tiesi, että olen täällä. Se alkoi vain toimia itsekseen. Minun ei tarvinnut pitää Heille puhetta, Heidän ei tarvinnut tehdä Minulle pujaa, ei mitään sellaista. He tiesivät, mitä olin tekemässä. Kun menin Los Angelesiin, sama juttu. Minne vain menenkin, luonto tietää, mitä pitää tehdä, "Äiti on nyt kaupungissa, mitä tekisimme?" Ja sitten he ryhtyvät tekemään. Hankaluus on siinä, että olen tarkoituksella pannut teidät tekemään kaikenlaisia ihmisten asioita: "Tehkääpä nyt tämä, sitten tämä, sitten tuo."

Mutta sanoisin, että sen pitäisi toimia spontaanisti, koska olemme nyt yhtä. Samalla tavalla, kuin luonto on yhtä kanssani, tekin olette yhtä kanssani. Ja tämän pitäisi alkaa tapahtua, kun te todella olette täysin mukana Sahaja Yogassa, täysin antautuneita Sahaja Yogalle, vasta silloin se tapahtuu. Jumala siunatkoon teitä kaikkia.
