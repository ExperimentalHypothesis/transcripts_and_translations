Powers Bestowed upon Sahaja Yogis, Bordi (India), January 27th, 1980

Ensin meidän pitää tietää, mitä voimia meillä on ja myös tietää, miten säilyttää nämä voimat ja mitä muita voimia voisimme saada helposti itsellemme.

Ensimmäinen voima, jonka saatte Oivalluksenne jälkeen, on suurin voima Maan päällä. Se on Shri Ganeshan voima. Vain Hän pystyy tekemään sen työn, jota te teette nyt, ja se on Kundaliinin nostamisen voima. Kukaan ei ole henkisyyden historian aikana tähän mennessä koskaan nostanut Kundaliinia niin lyhyessä ajassa kuin te nyt. Se liikkuu sormienne alla, se on absoluuttisesti Shri Ganeshan voima, joka on annettu teille. Sillä hetkellä, kun annatte Oivallusta, vaikka joku chakroistanne olisi epävireessä, tai teillä olisi jotain ongelmia, vaikka olisitte hieman riivattuja, vaikka ette olisi niin hyviä sahaja-joogeja, vaikka ette olisi niin antautuneita Matajille, vaikka teillä ei olisi herkkyyttä Sahaja Yogaan sitoutumisesta, silti Kundaliini nousee sormienne alla. Olette saaneet tämän Ganeshan avaimen sisällenne Shri Ganeshalta itseltään antamaan teille itseluottamusta, antamaan teille luottamusta siihen, että pystytte nostamaan Kundaliinin, mutta ei sellaista tunnetta, että te nostatte Kundaliinin. Jos ette kuitenkaan antaudu Sahaja Yogalle, jonkin ajan kuluttua te menetätte tämän voiman, hyvin nopeasti. Teillä on myös sellainen voima, että kun nostatte kenen tahansa Kundaliinia, voitte huomata, kun Kundaliini nousee, niin silloin tiellä ei ole minkäänlaisia esteitä. Mitä tahansa esteitä ympärillänne onkin, sanotaan vaikka, että naapurissa asustaa riivattu henkilö, niin hän ei häiritse teitä sillä hetkellä.

Perheessänne saattaa olla negatiivinen henkilö, mutta jos nostatte Kundaliinia, sillä hetkellä hän pysyy hiljaa. Sillä hetkellä, kun liikutatte kättänne Kundaliinin päällä, käytätte kaikkein suurinta voimaa. En tiedä kuinka paljon 'shraddhaa' (uskoa) teillä on, itseenne ja saamaanne voimaan. Sillä hetkellä ei kukaan estä kättänne liikkumasta millään tavalla! Kukaan ei edes vahingossa tartu tai koske käteenne. Toinen voima teillä on se, että kun nostatte Kundaliinia, sillä hetkellä, kun nostatte omaa Kundaliinianne, käännätte toisen henkilön huomion täysin sisälle päin. Se on kuin magneetti, josta teidän pitäisi ymmärtää, että voitte nostaa Kundaliininne missä ikinä haluatte. Kun nostatte Kundaliinianne, ja ympärillä on kaikenlaista melua ja kaikenlaista tapahtuu – jos vaikka matkustatte junassa, on junan melua ja kaikkea muuta – sillä hetkellä huomionne ei häiriinny, vaan sen henkilön huomio, joka on ottamassa Oivallusta teiltä, ei häiriinny ulkopuolisesta hälystä sillä hetkellä, kun nostatte Kundaliinia. Se tarkoittaa, että voitte antaa Oivalluksen milloin tahansa, koska sillä hetkellä te olette sulkeutuneen lootuskukan sisällä. Teissä on myös sellainen voima, että 'Kundaliini jagrutin' (Kundaliinin heräämisen) aikana teissä ei synny mitään sopimattomia tunteita.

Vaikka olisitte itse riivattu, niin Kundaliini jagrutin aikana teissä ei synny sopimattomia, epäpuhtaita ajatuksia henkilöstä, jolle annatte Oivallusta. Ehkä ennen tai jälkeen, mutta ei silloin, kun annatte Oivallusta, silloin tällaisia likaisia tunteita ei tule teihin. Automaattisesti, teidän ei tarvitse pysäyttää mieltänne, koska se toimii automaattisesti. Olette täysin tyytyväinen, vaikka olisitte nälkäisiä, ette tunne nälkää tai muita fyysisiä tarpeita silloin, kun annatte Oivallusta. Ei ole minkäänlaisia häiriötekijöitä, ette tee mitään sellaista, joka olisi arvokkuuden vastaista silloin, kun nostatte kättänne, koska teidät on siunattu arvokkuudella. Sillä hetkellä, kun nostatte Kundaliinia, ette vitsaile, ette laske leikkiä, ette hölmöile – automaattisesti! Yrittäkääpä, se ei onnistu. Nämä ovat teidän suojelevat voimanne. Nämä kuvailemani viisi voimaa ovat vain muutama niistä tuhansista muista, mutta nämä ovat Shri Ganeshan viisi voimaa. Voitte ylläpitää näitä voimia, jos pyritte seuraamaan Shri Ganeshaa.

Hänen ensisijainen ominaisuutensa on se, että Hän ei tunne ketään muuta Jumalaa eikä ketään korkeampaa kuin Hänen oma Äitinsä. Hänellä on täydellinen omistautuminen ja kuuliaisuus Äitiään kohtaan. Tarkoitan, että Hänet on tehty tästä kuuliaisuudesta. Täydellinen rakkaus ja kiintymys Äitiinsä. Hän ei väitä vastaan, Hän ei kyseenalaista eikä tee mitään, ja siksi nämä voimat ovat Hänessä maksimaaliset. Jos luulette, että väittelemällä kanssani saavutatte jotakin, erehdytte pahan kerran. Teidän on pidettävä Minut tyytyväisenä. Ganeshakin yrittää pitää Minut tyytyväisenä joka hetki. Se on tosiasia. Joten älkää tehkö Minua tyytymättömäksi.

En ehkä sano mitään, koska ulkoisesti en puhu mitään, mutta teidän voimanne vähenevät. Ganeshan viides voima on viisaus, ja kaiken minkä Hän tietää, Hän osaa piirtää ja kirjoittaa muistiin. Sellainenkin voima teillä on. Kun nostatte Kundaliinia, puhutte tälle henkilölle tavalla, joka tekee hänestä viisaan. Te myös puhutte hänellä sitä, mikä on viisautta, ja kirjoitatte tai näytätte hänelle lukuja, jotka automaattisesti ovat oikein. Vaikka ette muistaisikaan lukuja, ne tulevat oikein. Adi Shaktin kolme voimaa toimivat teissä. Yksi antaa teille pitkäikäisyyttä ja selkeän ajatuksen toiveistanne. Katsokaas, jos toiveenne ovat oikeita, tämä voima täyttää ne kaikki – kaikki toiveenne, kaikki! Mutta tästä ensimmäisestä on tiedettävä se, että toiveiden pitää olla oikeanlaisia.

Esimerkiksi, sahaja-joogit haluavat nyt oman ashramin. Mitä varten he haluavat ashramin? Kuinka moni on valmis asumaan ashramissa? Kuinka moni aikoo ottaa lapsensa mukaan ashramiin? Kuinka moni on valmis luopumaan hienosta kodistaan ja viemään vaimonsa tai miehensä, jotka eivät ole sahaja-joogeja, mukanaan ashramiin? Ja kuinka moni ashramin vain siksi, että heillä olisi paikka elää ja asua halvalla? Mikä tarkoitus on ashramin saamisella? Oletteko varmoja siitä? Oletteko miettineet, miksi haluatte ashramin? Jos toiveenne ovat selkeitä, silloin ne täyttyvät sadan prosentin varmuudella.

Tämän voiman te saatte vain tekemällä bandhanin sydämellenne. Mitä tahansa toiveita teillä onkin, lausukaa ne ja laittakaa ne sydämellenne. Se tarkoittaa, että pyydätte sydämestänne. Tehkää bandhan seitsemän kertaa, ja asia hoituu. Mutta älkää käyttäkö sitä turhanpäiväiseen, sillä jos teette niin, tämä voima häviää. Käyttäkää sitä johonkin erityiseen, korkeampaan. Toisen voimanne avulla tapaatte automaattisesti ihmisiä, jotka ovat oppineita ja 'sahaja'. Luette myös kirjoja, jotka ovat 'sahaja'. Vaikka joutuisitte lukemaan muitakin kirjoja, pystytte tunnistamaan, että tämä ei ole totta ja tämä taas on. Tällä tavalla te rikastutatte mieltänne.

Kun alatte puhua, ihmiset hämmästyvät. Ne, jotka eivät ole koskaan pitäneet puheita, alkavat puhua oikein hyvin. Ne, jotka eivät ole koskaan tutustuneet runouteen, alkavat kirjoitta runoja. Taiteiden puolella tapahtuu myös paljon. Ne, jotka eivät tienneet taiteesta mitään, ovat siinä todella hyviä. Mutta ensimmäisen voiman kautta, joka on Adi Shaktin tai Mahakalin voima, saatte rakkauden kaikkia ympärillänne olevia ihmisiä kohtaan. Kaikki tuntevat magneettista vetovoimaa teitä kohtaan. Ja teitä opastavat aina suuret sielut ja enkelit. Jos kohtaatte jonkun, joka on joutumaisillaan onnettomuutta, te estätte häntä menemästä sinne. Jos te joudutte mukaan onnettomuuteen, kaikki pelastuvat.

Teille sattuu harvoin onnettomuuksia, ja jos sattuu, ette loukkaa itseänne pahasti. Ihmeellistä! Saatte kaikki nämä voimat siksi, että olette Adi Shaktin lapsia. Koko hienojakoisen Jumalallisen Voiman maailmankaikkeus pitää huolta teistä jokaisesta erikseen. Olette kaikki merkittyjä, teissä on merkki, kannatte merkkiä itsessänne, ja He pitävät huolta teistä. Tämä halun voima on voima, joka suojelee teitä. Se ohjaa teitä kaikin mahdollisin tavoin, se pitää teistä huolta ja antaa rauhan. Ja tämä voima antaa teille valtavan uskon Sahaja Yogaan. Lopulta teidät täyttää Sahaja Yogan ilo, ettekä pidä enää mistään muusta kuin Sahaja Yogasta. Teille kaikki on Sahaja Yogaa.

Mutta joskus me samaistumme egoomme ja ajattelemme, että egomme on Sahaja Yogaa, olen nähnyt tämän monta kertaa. Ihmiset pitävät siitä, koska heidän egonsa samaistuu siihen. Se täytyisi pitää erillään egosta ja tuoda sisään elämäämme. Arkielämässämme, kun tapaamme toisiamme, kun puhumme toisillemme, meidän pitäisi nähdä se ilo, kuinka yksi aalto laskee ja toinen nousee, toinen laskee, aivan kuin meressä. Tulemme yhdeksi toistemme kanssa. Tämä voima on sisällänne, ja se toimii koko ajan niin, että teitä rakastetaan ja teistä huolehditaan. Keskellä olevalla voimalla, kuten olen kertonut, annatte Oivalluksia ihmisille. Osaatte kertoa heille chakrojen kunnosta. Osaatte korjata heidän chakrojaan. Tämä kaikki tapahtuu keskikanavan voiman avulla.

Ja juuri tällä voimalla teillä on hyvin vahva voima tahtoonne. Jos päätätte, että aiotte tulla tällaisiksi, te tulette. Jos haluatte tulla onnellisiksi, te tulette. Muutos on kätenne ulottuvilla. Pystytte muuttamaan itsenne ilman mitään vaikeutta, se onnistuu, jos käytätte Mahalakshmin keskikanavan voimaa. Totta kai te saatte parempia työpaikkoja, parempaa palkkaa, mahdollisuuksia, mutta ei liikaa sellaista. Kuitenkin niin, että tunnette olevanne täysin tyytyväisiä, että huomionne on enemmän keskellä. Kaikki muut Mahalakshmin voimat saatte itsellenne myöhemmin. On paljon muitakin Mahalakshmin voimia, joita teidän pitää saada itsellenne, mutta sitä varten Sushumnanne täytyy puhdistua hyvin paljon. Sitä varten teidän pitää kehittää kiintymättömyyttä elämässänne.

Jos teille ei kehity kiintymättömyyttä, Mahalakshmin syvemmät voimat eivät pääse esiin. Esimerkiksi aivan pienissäkin asioissa, kuten yhteydessä Minuun, senkin täytyy olla kiintymätöntä. Aartin tai jonkin tekeminen, tuleminen eteen ajatuksella: "Minun pitää tehdä se." Minun kutsumiseni päivälliselle, kaikki pienet asiat, että "Minun pitää saada tehdä se", on myös kiintymystä. Jos se onnistuu, oikein hyvä; jos ei onnistu, oikein hyvä. Teidän pitää pyytää, "Äiti, tulkaa." Mutta jos en pääse tulemaan, silloin ei pidä tuntea vähääkään onnettomalta, vaan se pitää hyväksyä osana sitä. Tätä kiintymättömyyttä pitää kehittää Mahalakshmin Voimanne vuoksi. Silloin pääsette sen yläpuolelle. Ajassa pysyminen tulee toimimaan täysin oikein, teidän ei tarvitse katsoa kelloa.

Ajasta tulee teidän omaa aikaanne. Aina, kun lähdette jonnekin, huomaatte kaiken tapahtuvan hienosti. Suojellaksenne ajan voimaanne, teidän ei pidä kiirehtiä liikaa, teidän ei pidä olla kellojenne orjia. Päästäkää irti. Älkää pitäkö itsepintaisesti kiinni mistään. Sillä ei ole merkitystä: jos kello on kymmenen, hyvä; jos ei, on vaikka vartin yli, ei haittaa. Antautukaa vain Sahaja Yoga -virran vietäväksi. Jos kaikki toimii, oikein hyvä, jos ei toimi, oikein hyvä. Pitäkää asiat sellaisena. Vain silloin voitte hämmästyä, miten Mahalakshmi Voima teissä paranee, ja kuinka valtavia tämän voiman siunaukset ovat.

Tällä tavalla teissä on jo tuhat ja yksi voimaa heränneenä. Esimerkiksi Vishuddhi-chakrassa teillä on 16 000 voimaa, ja ne kaikki ovat heränneinä teissä, juuri tässä ja nyt. 16 000 voimaa on heränneinä teissä, juuri tässä ja nyt. Mutta kun puhutte, ette ymmärrä, että kun puhutte, olette sahaja-joogi, joka puhuu kaikilla näillä voimilla. Kun syötte, ette ymmärrä, että tämä kieli kuuluu sahaja-joogille; teidän ei pitäisi hinkua minkään perään. Jos joku pitää teestä, hän menee ja ottaa viisitoista kupillista. Se ei ole hyvä. Jos hän pitää yhdenlaisesta ruoasta, hän ei syö mitään muunlaista. Alituinen ja liiallinen ruoan ajatteleminen, ruoan pyytäminen ja sen alituinen järjestäminen pilaa pahoin Vishuddhia. Muista pahaa puhuminen ja toisista valittaminen Minulle vahingoittaa Vishuddhianne.

Jos sillä on jotain merkitystä, jos kysyn, silloin voi kertoa, mutta alituinen pahan puhuminen toisistanne vahingoittaa Vishuddhia. Jos mahdollista, yrittäkää puhua hyvää toisista – aina. Kertomalla hyvää toisesta henkilöstä, autatte itseänne ja tätä toista. Esimerkiksi joku herra X tulee ja kertoo Minulle jotakin pahaa herra Y:stä – olen tyrmistynyt, koska herra Y on käynyt ja kertonut jo, että herra X on hieno mies. Kysyn sitten herra X:ltä: Miten voit sanoa tuollaista herra Y:stä, koska hän ylisti sinua?" Niin hän on sitten täysin shokissa eikä tiedä miten vastata. Kun tuomitsette muita, tietäkää, että Jumala tuomitsee teidät. Jos tuomitsette muita, Jumala on tuominnut teidätkin. Hänen tuomiossaan teidän itsellenne tai muille antamat arviot jäävät täysin vaille huomiota. Vain Hänen arvionsa päättää sen, kuinka pitkällä olette.

Tänään mukana olevista sahaja-joogeista saattavat jotkut ajatella olevansa suuria sahaja-joogeja, tärkeitä ihmisiä, mutta ehkä he eivät olekaan. Ja he, jotka eivät usko olevansa mitenkään suuria, haluavat kasvattaa ja parantaa shaktiaan (voimaansa), he saattavatkin olla ihmisiä, jotka pääsevät hyvin korkeille paikoille. Joten näissä olosuhteissa kenenkään ei pitäisi kerskua ja tehdä vääriä, virheellisiä arvioita itsestään. Tällä tavalla voitte säilyttää paljon paremmin Vishuddhinne voimia. Jos alatte puhua pahaa muista toisillenne – olen huomannut, että ihmiset alkavat puhua Minusta, ja he tekevät sitä hyvin oudolla tavalla. Uskon, että paras tapa käsitellä asiaa on, että ette puhu Minusta, ja jos teidän täytyy puhua, silloin tietäkää, että sen täytyy olla täysin positiivista. Muuten te vahingoitatte itseänne ja muita. Älkää sitten syyttäkö Minua siitä. Tällä tavalla teidän Vishuddhi-chakranne ongelmat lisääntyvät ja jatkavat lisääntymistään. Erityisesti, jos yritätte sekoittaa itseänne ja kiistellä itsenne kanssa ja ajatella, että teidän mukaan tulemisesta on ollut hyötyä Sahaja Yogalle – teidän Vishuddhinne menee epäkuntoon.

Te olette hyötyneet, ei Sahaja Yoga. Sahaja Yoga johtaa itse itseään, se ei tarvitse teidän apuanne. Jos Totuus on olemassa, silloin Totuuden hyväksymällä te kehitytte, teidän asemanne paranee, ei Totuuden asema. Tämän idean on lähdettävä mielestänne aivan heti, että Sahaja Yoga olisi mitenkään kiitollisuuden velassa teille. tai että Jumala olisi kiitollisuuden velassa, kun tulitte Hänen luokseen. Tämän idean on poistuttava. Tämä saa mielenne varmasti taas ylösalaisin, ja Kundaliininne laskeutuu jälleen alas omaan paikkaansa. Monien mielestä edes Vishuddhin pitäminen kunnossa ei ole helppoa. Mutta se on hyvin helppoa, jos pidätte itsenne todistajan tilassa. Ja tämä on mahdollista, jos Oivalluksen jälkeen aloitatte tavan, että kaikki, mitä teette, mitä haluatte tai kohtaatte, laitetaan 'nirvicharitaan' ajatuksettomaan tietoisuuteen.

Jos otatte käyttöön tämän tavan, tulette hämmästymään – todistajan tila teissä paranee, ja te nousette ylöspäin. On hyvin tärkeää ymmärtää, että ilman muuttumista teillä ei ole tarkoitusta. Mitä tahansa olette olleet, on ollut merkityksetöntä, hyödytöntä. Kaikesta, missä olette muuttuneet, on jotain hyötyä. Mitä tahansa olette aikaisemmin olleet, älkää samaistuko siihen. Mutta mitä tahansa teidän pitää olla, pyrkikää olemaan sitä. Teillä on sellainen voima, että tulette olemaan sitä, mitä haluatte. Mutta jotkut ovat niin kummallisia, että kun heiltä kysyy: "Mitä haluaisitte olla?" He vastaavat: "Haluan olla aasi". Tällaiset typerät, hölmöt ihmiset eivät ole hyväksi Sahaja Yogalle, se teidän tietää selvästi.

Ei kannata juosta tällaisten hölmöjen ihmisten perässä, joilla ei ole järkeä päässään ja jotka ovat täysin toivottomia. He tulevat takaisin myöhemmin. Laittakaa huomionne positiiviseen, ei negatiiviseen. Tavallisesti näen aina negatiivisten ihmisten kääntyvän toisten negatiivisten puoleen. Jos jossain seisoo joku negatiivinen ihminen, niin henkilö, joka on negatiivinen, menee heti puhumaan hänelle, kyselee häneltä, tuntee sympatiaa häntä kohtaan, pitää tästä ihmisestä, ja kaikkea tällaista. Ja heti ensimmäinen merkki tästä henkilöstä on, että hän on täysin negatiivinen ja riivattu. Hyvä. Jos olette tehneet sellaista, että olette riivattu tai että olette vaikuttuneita tällaisista negatiivisista ihmisistä, olette ulkona! Olette joko meressä tai poissa sieltä. Miten voisitte olla kumpaakin?

Teidän on parasta tulla pois sieltä ja säästää sillä kaikki muut. Mutta jos haluatte olla meressä, silloin teidän on osattava uida, ja teidän on uitava ylpeinä. Muuten sillä ei ole merkitystä, siitä ei ole mitään apua. Tiedätte, että teillä on myös parantavia voimia, osaatte parantaa ihmisiä. Mutta älkää menkö mukaan siihen sotkuun, koska Mahamayalla on siinä oma osansa! Jos huomaan, että saatte päähänne sellaisen idean, että joudutte hyvin syvälle mukaan johonkin tiettyyn tapaukseen teidän langollanne, apellanne, anopillanne, silloin estän sen, koska muuten joudutte ongelmiin. Jos ryhdytte tienaamaan sillä rahaa, Minä estän sen. Minulla on monia keinoja, joilla voin estää sellaisen. Ja sitten teissä ei ole tällaista voimaa. Saatte päinvastoin kärsiä aika lailla, koska ette tiedä, miten suojella itseänne kaikilta näiltä pahoilta asioilta. Joten pyydän teitä, että ennen kuin alatte parantaa muita, parantaisitte ensin itsenne täysin, mutta voitte käyttää toisten parantamiseen myös Minun valokuviani.

Mutta teidän pitää tietää, että ihmisissä on sellainen hienovarainen piirre, että he haluavat kaikkien sanovan: "Ooh, oletpa mahtava, olet parantanut niin monta ihmistä!" – hyvin hienovaraisella tavalla, hienovaraisista lähtökohdista. Tällaisista asioista ei tarvitse olla niin kiinnostunut. Siitä pitää pysyä täysin irti. Sillä päivän, kaksi tai vaikkapa vuoden ajan ihmiset juoksevat luonanne: "Parantakaa tämä mies, parantakaa tuo." Ja sitten huomaatte, että ette ole löytäneet mitään, he olivat pelkkiä kuplia, kaikki menetettyjä ja hävinneet kuin tuhka tuuleen. Joten älkää parantako ketään. Jos joudutte parantamaan ihmisiä, antakaa heille silloin valokuva ja pyytäkää heitä työstämään itse itseään. Teillä on valta käyttää Minun valokuvaani ja jakaa sitä muille ihmisille. Teillä on paljon voimia, joita tavallisilla ihmisillä ei ole, koska en kerro heille monia sellaisia asioita, joita kerron teille.

Näin te olette hyvin harvinaislaatuisia ihmisiä, joilla on harvinaiset siunaukset. Kirjoittakaa nyt ylös, kuinka monta voimaa teillä on, menkää kotiinne, ja saatte siitä kokonaisen kirjan! Uskokaa Minua! Jumala siunatkoon teitä! Yrittäkää suojella kaikkia voimianne. Kunnioittakaa itseänne. Olette lamppu, joka palaa ja valaisee muiden ihmisten mieliä. Tämä on todella suuri asia: ennen saattoi vain yksi sellainen syntyä miljoonien ja miljardien ihmisten joukkoon, ja nyt teitä on täällä niin monta. Mutta jos ette kasva laadullisesti, on kaikki toivotonta. Teidän pitää siis parantaa laatuanne.

Kaikkien täytyy tehdä niin. Henkilökohtaisesti. Ei toisia kritisoimalla eikä muita katsomalla, vaan teidän pitää ymmärtää henkilökohtaisesti oma kapasiteettinne ja se, kuinka paljon olette antaneet muille, ja kuinka paljon olette todella tuoneet esiin sitä, mitä olette saaneet itsellenne. Pystytte kontrolloimaan aurinkoa ja kuuta, vuorovesiä ja merta ja kaikkea muuta – te pystytte. Mutta sen eteen teidän pitää tehdä hieman enemmän, mistä kerron toisella kertaa. Nyt en halua teidän kontrolloivan kaikkia näitä ja istuvan kukkulan laella kerskumassa! On parempi, että työskentelette ensin ihmisten kanssa, ja sitten annan teille kaiken tämän. Ne ovat kuulkaa jo heränneinä teissä, mutta en ole kertonut teille sitä, miten se tehdään. On parempi, että pidän sen omana tietonani. Jumala siunatkoon teitä kaikkia!