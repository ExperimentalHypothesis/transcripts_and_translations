17 डिसेंबर 1988
Devi Puja
Pune (India)
Talk Language: English, Marathi | Transcript (Marathi) - Reviewed

परदेशातून इतकी मंडळी आलेली आहेत, तर, मी नंतर इंग्लिश मध्ये बोलीन.

पण लक्ष असं घेतलं पाहिजे, की आपल्या पुण्यामध्ये, ह्या 30 देशातून ही मंडळी आली, इतक्या लांबून आणि आपण पुण्यामध्ये किती लोकं आहोत? पुण्यातले किती सहजयोगी आले? तेव्हा सहजयोग पुण्यामध्ये काय वाढलेला दिसत नाही. त्यात भाऊबंदकी सुद्धा दिसून येते. जो तो माझंच खरं असं करतोय, म्हणून आज त्याबद्दल दोन शब्द मला सांगावेसे वाटतात.  मी असं पाहिलं की एक दुसरं सेंटर काढलेलं आहे आणि त्या सेंटरमध्ये असं सांगण्यात येतं की अध्यात्म्याला पैशे लागत नाहीत, मग वर्गणी कशाला गोळा करायची? सांगायचं असं की अध्यात्मातला लागत नाही पैशे, पण या तंबूला लागतात. आणखीन पुष्कळ गोष्टींना लागतात. आतापर्यंत मीच पदरचे पैसे करून हिंदुस्थानात येते आणि अजूनही येत आहे. त्या शिवाय संबंध महाराष्ट्रात आमचा दौरा आत्ताच कुठे असा सुरू झाला, जिथे की आपले ट्रस्टचे पैशे चालतात. हेच ट्रस्टचे पैशे सुद्धा सगळे एकसार आपल्याला आश्चर्य वाटेल बाहेरून आलेत. कोणीही एकही पैसा नाही दिलेला. फुकट खोरीची इतकी सवय झालेली आहे की जेवायला सुद्धा बसतील तर फुकट बसतील. तेवढ्यातला तेवढ्यात इथले लोक म्हणजे फारच जास्तच कंजूष दिसतात.

म्हणजे पूजेला येतील तर स्वतःचा डब्बा घेऊन यायचा आणि तिथे जेवायचं नाही. तो प्रसाद असतो, ते सुद्धा होत नाही. अश्या भिकारी लोकांसाठी सहज योग नाही आहे. मला श्रीमंतही पचत नाहीत, आणि भिकारीही पचत नाहीत. जे अश्या भिकारी वृत्तीचे लोक आहेत, त्यांनी सहजयोग सोडावा आणि आमच्यावर कृपा करावी, ही विनंती आहे, म्हणजे दुसरे चांगले लोक आत मध्ये येतील. कारण जे लोक इथे येतात त्यांच्याहीकडनं भिकारीपणा केला जातो असं मी ऐकलेलं आहे. प्रत्येक गोष्टीला पैसा लागतो, फक्त आत्म्या काहीला लागत नाही, त्याच्यासाठी काही मेहनत करावी लागत नाही हे कबूल पण बाकी सर्व गोष्टींना पैसा लागतो. या एकंदर भाऊबंदकीच्या ह्याला आळा घातलाच पाहिजे.

अहो, दिल्लीहून सुद्धा, गणपतीपुळ्याला जास्त लोक आहेत. म्हणजे ही शरमेची गोष्ट आहे. आणि इकडे लक्ष दिलंच पाहिजे. स्वतःमध्ये जर ती विशालता आली नाही, तर आपण सहजयोगी नाही. सर्वात मुख्य म्हणजे सहजयोगाची जबाबदारी आपली आहे. हा खर्च आपण करायचा आहे. माताजींनी कुठवर करत राहायचं? सर्वाला माताजीच देतात म्हणजे काय तुम्ही ही फुकट खोरी माताजींच्या दमावर करता?

एकदा बिरबलला अकबरनी प्रश्न केला की जगात अधमात अधम लोक कोण आहेत? तर त्यानी असं उत्तर दिलं की जे लोकं देवाच्या दारी जाऊन भीक मागतात, त्यांच्यापेक्षा आणखी अधमाधम कुणीच नाही. तेव्हा पुण्यातच हे विशेष पाहिलेलं आहे मी, आणखीन कुठे असा त्रास नाही. की काहीतरी डोक्याची शक्कल लढवून अशे प्रश्न करायचे. तेव्हा जी वर्गणी लागते ती मला माहिती आहे, किती पैशे जमा होतात ते मला माहिती आहे. त्यात सबंध ट्रस्टचे पैशे आम्ही ओतले आहेत, ते सगळे या लोकांनी दिलेले पैशे आहेत. ओतून तुमच्यासाठी जागा घेतल्या. आपल्याकडे कोणीही  बेइमानी करत नाही कोणीही पैशे खात नाही कोणीही खोटं काम करत नाही. तर असं म्हणणं की ह्याच्यात वर्गणी घेतात, म्हणजे जसे काय लोकं पैशे खातात की काय? अश्या रीतीने जे लोक कार्य करत आहेत त्यांनी आपले सेंटर्स एकदम बंद केले पाहिजेत. आणि त्यांना सहजयोगी म्हणता येणार नाही. आणि त्याच्या बद्दल आम्ही जबाबदार नाही, ज्या त्या सेंटर मध्ये जाणाऱ्या लोकांना जर त्रास झाला तर आम्ही जबाबदार नाही. ही झाली सेंटरची गोष्ट आणि पुण्याची गोष्ट.

आता आपण दोन दिवस पाहिलंच आहे की किती गर्दी होती सेंटरला. म्हणजे आपल्या प्रोग्राम ला. इतके लोक आले होते. म्हणजे पुण्याला लोकांना परमेश्वर पाहिजे, त्याबद्दल शंका नाही. पण त्यासाठी आपल्याला जरा सुद्धा तस लागू द्यायची नाही, त्यात परमेश्वर येऊन जर आमच्या पायावर पडला तर त्याहून उत्तम. अशी प्रवृत्ती असल्यामुळे यातली किती मंडळी सहजयोगाला धरतील आणि त्यात वाढतील आणि त्याच्यामध्ये आपली प्रगती करतील, हे बघण्यासारखं आहे. त्यात तिसऱ्या तऱ्हेचे लोक मी पाहिले की जे सहजयोगाचा उपयोग आपल्या धंद्यासाठी करतात, किंवा काहीतरी पैशे कमवण्यासाठी करतात, हे तर अधमातले अधमातले अधम झाले लोक.

जे सहजात जमेल ते केलं पाहिजे, ही प्रवृत्ती पुण्यामध्ये असावी याचं मला फार आश्चर्य वाटतं कारण पुणे हे पुण्यपट्टण आहे.

आता काल आणि परवा, मी खणखणीत, म्हटलं पाहिजे तर फार परखडपणे, हसतत खेळतच पण सहजयोग सांगितला तर लोक अगदी काल दीड तास मी बोलत होते, पण अगदी निःस्तब्ध बसले होते आणि त्यांच्यामध्ये निर्विचारितेची स्थापना झाली आणि ते यात येतीलही पण तुम्हा लोकांना बघूनही ते बिचकणार आहेत कारण तुम्ही तुमच्या लिडर्सचं ऐकत नाही, त्यांचा मान करत नाही, तुम्ही योग्य असल्यासारखं दाखवत नाही. प्रत्येक ठिकाणी पैसे वाचवायच्या मागे असता. कशे पैसे बनवायचे , पैसे पैसे पैसे पैसे. हे भूत सोडलं पाहिजे. तुम्ही दिलदारपणा जर नाही केला, तर तुम्हाला परमेश्वर आशिर्वाद देणार नाही. जर एक दार उघडलं तरचं दुसर्या दारातून वारा येतो. पण जर तुम्ही एक दार बंद ठेवलं आणि दुसरं दार उघडलं , तर वारा येणार नाही. पहिली गोष्ट आहे म्हणजे कंजूष माणसाला सहजयोगामध्ये स्थान नाही. ज्यांना कंजूषी करायची असेल त्यांनी सहजयोगात राहायचं नाही. अश्या लोकांना काहीही मिळणार नाही, काही प्रगती होणार नाही. कद्रुक मनुष्याची सहजयोगामध्ये काही सुद्धा लायकी नसते. अश्या माणसानी आपला कद्रुकपणा करावा आणि घरात बसावं, हे बरं. पैशाच्या बाबतीत बोलायचं म्हणजे मला अगदी जिवावर येतं कारण तुम्हाला माहितीये मला काय पैशाची कदर नाहीये. पण हे शिकलं पाहिजे की आपल्यामध्ये लक्ष्मीतत्व जर जाग्रृत करायचं असलं तर माणसाने थोडंतरी विशाल हृदयाचं असलं पाहिजे.

त्यात भर अशी पडते की सहजयोग ही आमची जबाबदारी आहे, असं कोणी समजत नाही. ही आपली जबाबदारी आहे. आम्हाला सहजयोग मिळाला. जर एखाद्या दिव्याला तुम्ही ज्योत दिली तर लगेचच तो प्रकाश देऊ लागतो. तसेच तुम्ही प्रकाश देण्यासाठी बनवलेले आहे. नुसते मिरवण्यासाठी नाही किंवा ह्याचा फायदा उचलण्यासाठी नाही किंवा आम्ही सहजयोगी सहजयोगी म्हणून जगभर फिरण्यासाठी नाही किंवा नंतर माताजी आम्हाला देतच असतात. तुम्ही कधी देणार आहात सहजयोगाला? तुमची मेहनत पाहिजे. तन मन धन म्हणतात, मला नको. मला नको असलं तरी सहजयोगाला त्याची गरज आहे. जबाबदारी म्हणून घेता येत नाही आणि दोनच चार माणसं मिळून ही कामं करतात. मग त्यांना म्हणायचं की तुम्ही स्वतःला फार समजता आहात , तुम्ही फार शिष्ट आहात. पण तीच दोन चार माणसं कामाला लागलेली आहेत. अशे जे लोकं आहेत ती गळून पडणार सहजयोगात हे लक्षात ठेवा. तेव्हा जर तुम्हाला आपली स्वतःची प्रगती करुन घ्यायची असेल, तर आधी ही आपली एक जबाबदारी आहे. सहजयोग ही आपली फार मोठी जबाबदारी आहे, हे समजलं पाहिजे. आणि त्या जबाबदारीनी वागलं पाहिजे. ज्यांना ही जबाबदारी सांभाळता येत नाही, आणि ज्यांना असं वाटतं की आम्ही सहजयोगामध्ये म्हणजे नुसते आनंदाच्या डोही येण्यासाठी आलेलो आहे, त्यांनी हे लक्षात ठेवलं पाहिजे की फार दिवस तुम्ही सहजयोगात टिकू शकणार नाही. ह्याचं चक्र फार जोरात फिरत आहे, आणि त्या चक्राच्या बाहेर माणसं फार लवकर फेकली जातात. मी मी म्हणवणारे पुष्कळ फेकले गेलेले आहेत, त्याला मी कारणीभूत नाही. त्याला कारणीभूत तुम्ही आहात. कारण चक्र हे आम्हाला चालवावं लागतं. थोडसं मला भेटायला आले, किंवा माताजींना नमस्कार केला, किंवा दर्शन घेतलं, झाला सहजयोग. मग तुम्हाला हार्टअ‍ॅटॅक आला की येऊन म्हणायचं, माताजी मला हार्टअ‍ॅटॅक कसा आला? मी तर तुमचं रोजच महात्म्य वाचत असतो. जो पर्यंत तुम्ही सामुहिकतेत येत नाही.

तरी अगदी गावातच तुमच्यासाठी सेंटर ठेवलेलं आहे. व्यवस्थित रविवारचं सेंटर ठेवलेलं आहे. त्यावरही जर तुम्ही आपली प्रगती करुन घेतली नाही, तर त्याला तुम्हीच कारणीभूत होणार हे लक्षात ठेवलं पाहिजे. ही मंडळी कुठून कुठून सुट्ट्या घेऊन [ज्या] मेहनतीने इथं येतात, तुमच्या सबंध ट्रस्टला पैशे देतात. तुमचा सगळा खर्च आज या लोकांच्यामुळे चालला आहे. जर मी उद्या हे प्रवासाचं बंद केलं आणि मेहनत जर कमी केली तर मला वाटतं आपण सगळेच आता उघड्यावर पडणार. पैशाची काहीच व्यवस्था होऊ शकत नाही. तेव्हा कृपा करुन ही गोष्ट लक्षात ठेवली पाहिजे.

दुसरं म्हणजे, फार आनंदाची गोष्ट आहे की पुष्कळ पुण्याच्या मुलींची लग्न बाहेर झालेली आहेत. आणि लग्न ठरलेलं आहे सगळ्यांचं. आणि मला आशा आहे की त्या सगळ्या सुखानी आणि आरामानी राहतील. त्याबद्दल आपण खरोखर एक आपल्याला एक शुभ वाटलं पाहिजे की ह्या मुलींची लग्न इतकी सहज, काहीही खर्च न करताना इतकी सुंदर लग्न होत आहेत. त्यातल्यात्यात एक गोष्ट आणखीन आहे की आपल्या मुलीनी बाहेर जाऊन दाखवलं पाहिजे की महाराष्ट्रातल्या मुली किती शहाण्या आहेत. तिथे जाऊन शिष्टपणा करायचा, त्या तुमच्यापेक्षा ते जास्त विद्वान आहेत, तुमच्यापेक्षा ते जास्त शिकलेले आहेत, फार हुशार आहेत. पण त्यांचं वैशिष्ट्य असं आहे की विद्या विनयेन शोभते. ज्या माणसाला विद्या आली अन् त्याला विनय नसला तो म्हणजे विद्याहिन मूर्ख गाढव आहे, असं मला वाटतं. विद्या विनयेन शोभते म्हटलेलं आहे. तेव्हा जर तुमच्यामध्ये विनय नसला आणि तुम्हाला जर नांदण्याची जर रीत माहित नसली तर तुम्ही लग्न करु नये.आणी केल्यावर, माझं तरी,  मला फार त्रास होतो. म्हणून ह्या मुलींना सुद्धा माझं सांगणं आहे की तिथे जाऊन शिष्टपणा दाखवायचा नाही. किती तरी अशे दोनचार प्रकार पुण्यालाच झालेले आहे की ज्या मुली म्हणजे काही कामाच्या नाही कुचकामाच्या नाही त्यांची लग्नं करुन दिली.तर आमच्याकडे एक अशी म्हण आहे तामिळ भाषेत की जे लोक   चिखलात राहतात त्यांना पलंग रुत, त्यांना पलंग सुद्धा रुततो. तसाच काहीतरी प्रकार केलेला आहे. आज मुद्दामून मी एवढ्यासाठी सांगावून, सांगून ठेवते की जरी मी या सर्व लग्नांना संमती दिलेली आहे, पण तरी सुद्धा ही तुमची फार मोठी जबाबदारी आहे की व्यवस्थित वागलं पाहिजे. तुमचं नाव झालं पाहिजे. सहजयोगाचं नाव झालं पाहिजे. या देशाच्या संस्कृतीचं नाव झालं पाहिजे आणि सहजयोगाचं नाव झालं पाहिजे. ही एक फार मोठी संधी आहे. कमीतकमी इतकं तुम्ही करू शकता सहजयोगासाठी जर तुम्ही त्याची जबाबदारी धरली तर. पण नवर्‍याशी भांडायचं, नवर्‍याला सारखं काहीतरी मागत राहायचं, मूर्खपणान वागायचं, हा प्रकार जर तुम्ही सुरू केला तर त्याने तुम्हालाही काही सौख्य मिळणार नाही, तुमचही काही हित होणार नाही आणि सहजयोगाचं ही होणार नाही.

ह्या लोकांपेक्षा तुम्ही गणपती जास्त जाणता. आपला वारसा आहे तो. पुष्कळ तुम्हाला माहिती आहे. बारीकसारीक सगळं माहिती आहे. नस्ते कर्मकांडही पुष्कळ माहिती आहे. पण सहजयोगात जे आवश्यक आहे, तेच आपण घ्यायचं. जे अनावश्यक आहे ते सोडून द्यायचं. आणि जे मूर्खपणाचं आहे ते तर एकदमचं त्यागलं पाहिजे.तेव्हा आता तुम्ही नवीन धर्मात आलात. तुमचा नवीन धर्म म्हणजे विश्वनिर्मलधर्म आहे. आणि त्या धर्माला धरून जे उचित असेल तेच करायचं. ह्याच्यात जातपात काही आम्ही मानत नाही हे तुम्हाला माहिती आहे. देश विदेश काही मानत नाही. ही गोष्ट तुम्ही लक्षात ठेवली पाहिजे. आणि जातीची बंधनं, देशविदेशाची बंधनं तुम्हाला असली तर तुम्ही सहजयोगी नाही. पुष्कळशा वडिलांना माझं असं सांगायचं आहे की जर ते खानदानी माणसाशी आपल्या मुलीचं लग्न करायच्या मागे असले तर मी त्याच्यात काहीतरी विघ्न आणीन आणि त्रास देईन. मुद्दामून मी तसं करणार. मी ठरवलेलंच आहे. जर तुम्ही आमच्याच जातीत लग्न झालं पाहिजे, झालं तर झालं सहजच झालं तर काही गोष्ट नाही. पण अशी जर जबरदस्ती मुलीला केली तिच्या मनाविरुद्ध लग्न करायचा तुम्ही प्रयत्न केला तर मी जाणूनबुजून त्याच्यात विघ्न आणणार आहे. म्हणजे तुम्हाला अक्कल यायला पाहिजे तुम्ही सहजयोगी आहात. एवढी मोठी आम्ही क्रांती आरंभली आहे आणि एवढ्या मोठ्या क्रांती मध्ये जर तुम्ही आमची एवढीशी सुद्धा मदत करू शकत नाही तर तुम्ही सहजयोगात येता कशाला. ह्या जातीपातीचा आपल्या देशाला वेड लावून ठेवलेलं आहे आणि किती त्रास दिलेला आहे. तुम्हाला माहिती जात पात याला काय अर्थ आहे. उद्या तुमच्या मुलीला जर कोणी सोडलं तर कोण जातवाला तुमचा उभा राहतो. उलट दुसरी मुलगी येऊन उभी राहते. तेव्हा अश्या या समाजाला तिलांजली दिली पाहिजे. कारण हा समाज कुठे दिसत नाही. ह्या समाजाने कुठेही मला असं दिसत नाही की काही धार्मिक कार्य काढलं असेल किंवा सामाजिक कार्य काढलं असेल किंवा याचं अस्तित्व कुठे असेल. कुठेतरी हवेत असतो हा समाज. आणि हा हवेतला समाज जो आहे तोच माणसाला खाऊन घेतो. तर सगळ्यांनी उठायला पाहिजे याबद्दल. एकजुटीने आपण इतके लोकं आहोत. पुर्वी तर एक एकट्या माणसानी ही कार्य केलेली आहेत. तेव्हा आपण इतके जण आहोत आपल्या सगळ्यांचे एकच आता धारणा आहे, एकच आपली चेतना आहे. तेव्हा घाबरण्याचं कोणतं कारण आहे, असा विचार केला पाहिजे. आणि असा विचार केल्यावर हे लक्षात ठेवलं पाहिजे की ह्या धर्मयुद्धा मध्ये आम्ही सामिल आहोत, आमची जबाबदारी आहे. आणि असलं युगायुगांमध्ये असं झालेलं नाही. ही फार मोठी गोष्ट आहे ही शेवटली पायरी आपल्याला चढायची आहे. तिथे सगळं स्वच्छ करायचं आहे. तिथे सगळं नीट करायचं आहे. तिथे प्रेमाचं साम्राज्य आणायचं आहे. तिथे सगळी गरिबी आपल्याला हटवायची आहे. केवढी कार्य आहेत. पण तुमचा अजून हीच जळमटं अजून निघत नाही, पुढचं कसं काय नीट होणार. त्या जातीपातीचं वेड सोडलं पाहिजे. आणि जातीच्या लोकांना भेटूच नका. ज्ञानेश्वरांनी सांगितलंय तेची सगे सोयरे होते. तुमचं नातं सुटलं बाकी लोकांशी. तेची सगे सोयरे होते. स्पष्ट सांगितलेलं आहे की हेच लोकं आहेत हेच सगे सोयरे आहे आणि बाकी नाही. आणि सेंटर वर जो जात नाही त्याला सहजयोगी म्हणायचं नाही. सेंटरवर गेलंच पाहिजे. तुम्ही श्रीमंत असाल ते आपल्या घरी असाल. पण सेंटरवर गेलं पाहिजे. मी सुद्धा तुमच्या बरोबर झोपडीत राहते, वाट्टेल त्या परिस्थितीत राहते. मग सेंटर अगदी फारच सुंदर असलं पाहिजे, त्याच्यामधे झगमगाट असला पाहिजे, असा विचार करणं फार चुकीच आहे. अत्यंत साधारण असं सेंटर असलं पाहिजे जिथे सर्वसामान्य लोकं सुद्धा येऊ शकले पाहिजे.

आज पर्यंत बरेच दिवस झाले मी आपल्या पुण्याच्या सहजयोग्यांशी स्पष्टपणे बोलू शकले नाही. आज ह्या रम्य परिसरात मला असं वाटलं की एक तऱ्हेची आपल्यातही रम्यता आली पाहिजे आणि ती रम्यता येण्यासाठी आतमध्ये जे आमच्या जुन्याट पद्धतीचे नस्ती कर्मकांडांची आणि धर्माच्या बाबतीत अगदी चुकीच्या कल्पना आहे त्या जाऊन आपण स्वच्छ निर्मळ गंगेत आलं पाहिजे तेव्हाच हे कार्य होऊ शकतं. त्यात अहंकार सुद्धा आपण जपला पाहिजे. कशाही गोष्टीचा आपल्याला अहंकार असला तरी त्रास होतो. मी म्हणजे कोणीतरी विशेष. कोणाकोणा सहजयोग्यांना असं वाटतं की आम्ही पहिल्यांदा सहजयोगात आलो म्हणजे काहीतरी विशेष. अहो जे पहिले आहेत तेच जाणार आहेत असं मला दिसतय. बहुतेक जे अगदी पहिले पहिले होते ते एक एक  कटतच चाललेत. म्हणजे ही कल्पनाष्टके की आम्ही पहिल्यांदा सहजयोगात आलो हीच पहिल्यांदा तुमच्या विरोधात बसणार. तेव्हा भावना काढून टाकली पाहिजे की आम्ही फार जुने सहजयोगी आहेत. म्हणजे तुम्ही जुनाट झाले आता निघून जा. प्रत्येक वेळा नावीन्य असायला पाहिजे तरच तो सहजयोगी आहे .कारण ही एक जीवंत क्रिया आहे आपल्यामध्ये रोज घटत असते. रोज नवीन नवीन आपल्याला अनुभव येतात. प्रत्येकवेळा आनंदित नावीन्य असायला पाहिजे. आणि मी फार जुना किंवा मी फार जुनी असा ज्यांनी जर तुम्ही विचार ठेवला तर त्याचा जुनाटपणा दिसून येईल. तेव्हा इकडे लक्ष ठेवलं पाहीजे की आम्ही आपल्याबद्दल काय बोलतो. फक्त तुम्ही सहजयोगाबद्दल आणि माझ्याबद्दलच बोललेलं बरं असेल. त्यानीच सगळं काही ठीक होणार आहे. तेव्हा शरणागत होण्याचा अर्थ हाच आहे की आपल्यामध्ये या ज्या जुन्या गोष्टी आहे त्या सोडल्या पाहिजे आणि आपण जो अहंकार गोळा केला आहे तो सुद्धा नष्ट पावला पाहीजे. [मला ते पिंपरी द्या जरा] बोलून बोलून आणि प्रवास करून. [माझ्या पर्स मध्ये आहे. सुधा कुठे गेली]