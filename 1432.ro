Shri Ganesha Puja, Cabella Ligure, 22 September 2001.

Astăzi ne-am adunat aici pentru a-L venera pe Shri Ganesha, pe Shri Ganesha, care este Domnul Inocenţei. El este oceanul de inocență. Și cu toate că este un copil atât de mic, El poate lupta cu întreaga lume, poate distruge întreaga negativitate. Acesta este semnul inocenței. Am auzit relatări despre copii care au căzut de la o înălțime foarte mare și cu toate astea nu au pățit nimic, au fost salvați miraculos. Inocența lor este un lucru atât de puternic, încât nimic rău nu li se poate întâmpla celor fără vină. Are toată înțelepciunea lumii, toată înțelegerea din lume. Și când cineva încearcă să atace inocența, întreaga lume - căreia poate nu i-a păsat atât de mult de inocență, care poate nu a venerat-o într-atât - cu toate astea, toată lumea se va ridica împotriva oricui care încearcă să atace inocența. Puteți vedea în viețile voastre, în jurul vostru, că atunci când cineva încearcă să facă rău unui copil - toți oamenii, indiferent de condiția lor, indiferent de locul de unde provin, oricare ar fi naționalitatea lor, toți vor sări pentru a prelua controlul și pentru a apăra acel copil. Ce îi face să acționeze așa? Ce anume din interiorul nostru, ne face atât de conștienți de a proteja inocența? Este într-adevăr o rușine, o mare rușine când descoperim că inocența este atacată în această lume. Orice altceva poate fi tolerat. Oamenii nevinovați, care nu au făcut nimic rău, care nu au răutate în ei, care trăiesc ca niște copilași, aș spune - dacă acești oameni sunt atacați de cineva - nu numai că toată lumea ar reacționa la acest lucru, dar nimeni nu ar putea pur și simplu suporta să i se aducă vreun prejudiciu unei ființe inocente.

 

Nu realizăm că în interiorul nostru se află un ocean de iubire, un ocean de înțelegere pentru copii. De ce? Care este motivul? De ce să simțim asta, în special față de copii, în special față de inocență? Există oameni care atacă mereu persoane inocente, copii inocenți. Există asemenea oameni. Dar nimeni nu va fi de partea lor. Nimeni nu crede că este normal să tratezi rău copiii. Iar cei care au făcut asta vor trebui să sufere. Ei suferă cu toții, ca reacție la faptele lor. Ce anume din interiorul nostru creează acea reacție, acea reacție puternică de a apăra inocența? De exemplu, dacă avem de-a face cu un război obișnuit și dacă sunt oameni care luptă în acest război, ei nu au prea multă compasiune unii pentru alții. De asemenea lumea va spune: „În regulă, atâta înțelegere au, asta e natura lor”. Compasiunea maximă apare atunci când  cei inocenți sunt atacați. Asta este calitatea ființelor umane. Ele au în interiorul lor acea putere, puterea lui Shri Ganesha, care-ți dă acel sentiment, acea capacitate, acea înțelegere că trebuie să-i protejezi pe cei inocenți, pe copiii inocenți, pe oamenii inocenți. Și întreaga lume se ridică împotriva oamenilor care încearcă să distrugă inocența. Nu există nicio îndoială în această privință. Dacă nu se pot opune unui astfel de atac sau dacă nu-l pot critica, atunci nu sunt ființe umane, aș spune. O personalitate de cel mai înalt nivel poate sacrifica orice, și poate renunța la orice, dar nu poate renunța la acel sentiment pe care-l are față de inocență. Este un fapt remarcabil; noi nu ne dăm seama cât de mare este oceanul de protecție și iubire pentru cei inocenți. Dobândim o forță teribilă atunci când vedem că oameni inocenți, copii inocenți sunt atacați. Aceasta este frumusețea ființelor umane.

 

Desigur că există și multe ființe umane care pot fi crude, care sunt, aș spune, demoni poate. Pot fi demoni. Dar atunci când vine vorba de copii și de persoane inocente, toată lumea simte această responsabilitate. Este dificil pentru ființele umane obișnuite să fie inocente, pentru că au un anumit tip de înțelegere potrivit căreia se cred mărețe, cred că înțeleg totul, că pot analiza totul. Iar acești oameni pot fi escroci, pot fi agresivi, pot crea multe probleme, pot fi absolut orice. Și pot da explicații pentru orice - nu contează, dar totuși, în ansamblu, nu pot fi niciodată respectați și nu pot fi niciodată onorați pentru faptele lor. Pentru noi, în calitate de Sahaja Yoghini, cultura Sahaj înseamnă să ne respectăm inocența. Este posibil să vă simțiți puțin înșelați, să vă simțiți dominați într-o oarecare măsură, să vă simțiți oarecum discreditați, însă ca Sahaja Yoghini, trebuie să fiți inocenți pentru că în interiorul vostru se află puterea lui Shri Ganesha. Sahaja Yoghinii nu ar trebui să se simtă descurajați dacă sunt folosiți, insultați, torturați, dominați - este în regulă. Însă ei nu ar trebui să încerce să distrugă inocența altor persoane, a nimănui. Totul se va rezolva automat.

 

Veți fi uimiți să constatați că, atunci când inocența e în pericol, întreaga forță a binelui din lume se dedică salvării ei. Un exemplu este războiul recent, așa-numitul război din America, unde oameni inocenți - care nu au făcut nimic rău - au fost torturați, au fost uciși. În acel moment, peste tot în lume, va exista un suport foarte mare pentru ei. Toate țările, chiar dacă cred sau nu în acești oameni, sunt nerăbdătoare să-i găsească pe aceia care au înfăptuit o asemenea crimă. Poate că cei ce le vor sări în ajutor nu aparțin aceleiași religii, poate că nu aparțin aceleiași țări, se poate să nu fie afectați direct de acele crime, dar în acel moment cei care nu sunt de partea inocenței vor fi abandonați și vor fi fără îndoială distruși. Vor învăța o lecție o dată pentru totdeauna, și anume aceea că „nu poți ataca oameni inocenţi”. V-am spus, în Sahaja Yoga nu ar trebui să ne enervăm niciodată pe copii. Nu ar trebui să-i pedepsim în niciun fel. Cea mai mare realizare a noastră ar trebui să fie acea atenție iubitoare asupra copiilor. Oriunde în lume, fie că un copil aparține familiei voastre sau alteia, fie că există o oarecare legătură detașată între voi, totuși, numai pentru faptul că este un copil, că este inocent, însăși inocența din interior, propria voastră inocență, va încerca să-l protejeze.

 

Este uimitor că oamenii nu pregetă să-și sacrifice viețile atunci când este vorba de un atac împotriva inocenței. Copiii nu ar trebui niciodată atacaţi. Ei au propria putere în interior care-i protejează, fără îndoială. Dar voi nu ar trebui să vă risipiţi energia pe ceva care este extrem de neauspicios, extrem de crud și de urât. Dacă nu sunteți în stare să iubiți copiii, nu puteți iubi nimic. Din fericire, nu am întâlnit niciodată până acum pe cineva care să spună că nu iubește copiii. Dar unii pot să spună: „Noi iubim florile”. De ce? De ce iubiți florile? Pentru că sunt inocente, pentru că au în interiorul lor acea frumusețe a inocenței. Vă place natura. De ce? Pentru că este inocentă. Dar inocența la nivelul ei cel mai înalt se poate observa în ființele umane care sunt Sahaja Yoghini. Este ușor să fii viclean, este foarte ușor. Este foarte simplu să fii deştept. Dar pentru a fi înțelept, trebuie să realizați frumusețea de a fi inocent.

 

Poate unii vor spune: „Mamă, dacă eşti inocent, ești exploatat”. Nimeni nu poate exploata o persoană inocentă. Pot crede că au exploatat-o, că au fost foarte agresivi, dar în realitate nu pot face asta. Inocența este asemeni unei stânci. Este ca o stâncă, ce nu poate fi dominată de niciun ocean de mânie, de niciun fel de răzbunare. Este stânca ce este îngrijită și hrănită de Shri Ganesha. V-am spus și altă dată că inocența din interiorul nostru nu poate fi niciodată distrusă. Este foarte surprinzător. Poți fi un păcătos, poți fi o persoană foarte crudă, poți fi orice, dar asta nu poate, nu poate sub nicio formă, să vă distrugă inocența. Ea este un lucru foarte, foarte secret pe care Divinul l-a pus în interiorul nostru. Noi ne jucăm foarte mult cu inocența noastră - în sensul că ne comportăm cum ne convine nouă - „în regulă, este propria mea dorință, e ceea ce vreau de fapt” - și continuăm să ne comportăm așa, reducându-ne puterea, sau putem spune ascunzând, sau acoperind puterea inocenței noastre. Și credem că am făcut un lucru bun și că i-am păcălit pe toți prin natura noastră vicleană. Viclenia nu vă poate da nicio satisfacție. Nu vă aduce nicio mulțumire. Atunci când încercați să păcăliți pe cineva, acest fapt lucrează asupra voastră, se răsfrânge asupra voastră și vă distruge încrederea în inocență - care reprezintă cea mai mare credință, cel mai mare ajutor sau am putea spune, cea mai mare putere de pe acest pământ. Cei care nu-şi respectă inocenţa, deoarece își închipuie că îi transformă în oameni slabi, nu au văzut încă puterea inocenţei, nu au văzut cum lucrează, cum acționează. Ea reacționează din toate colțurile lumii.

 

Dar cred că până acum ființele umane nu erau conştiente de puterea inocenţei, de faptul că a fi inocent este lucrul cel mai măreţ. Iar inocența acţionează ca și când întreaga înțelegere, întreaga transformare a ființelor umane, este atât de frumos realizată. Vedeți ce spune lumea, ce își amintesc oamenii, vedeți ce respectă ei - ei respectă idealurile înalte. Dar dacă priviți partea subtilă, toate aceste idealuri mărețe i-au făcut pe acei oameni să ducă o viață foarte frumoasă, cu un caracter foarte bun, o natură de calitate înaltă. Se poate ca toți acești oameni să fi fost făcuți să sufere, să fi fost uciși, dar datorită inocenței lor, strălucesc, și strălucesc de-a lungul vremurilor. Puteți observa viețile tuturor acestor oameni măreți; cu toții sunt foarte simpli, nu fac nimic premeditat - ci sunt foarte spontani în comportament și trăiesc în mod spontan. Națiuni întregi pot fi distruse, dar puterea inocenței nu poate fi distrusă. Aveți încredere deplină în asta. Trebuie să aveți încredere deplină în Sine, și acest Sine nu este nimic altceva decât inocență. Ați putea spune că oamenii inocenți pot fi înșelați. Nimeni nu poate înșela inocența pentru că ea are o valoare eternă. Oamenii vă pot înșela în privința banilor sau în altă privință, dar ceea ce este cu adevărat etern este inocența voastră. Și veți fi plini de succes în viață atunci când veți fi absolut inocenți și vă veți îngriji de inocența voastră. Așa cum v-am mai spus, inocența nu poate fi distrusă niciodată. Ea poate fi acoperită de gânduri rele, de fapte greșite, poate fi acoperită pentru moment. Dar dacă veți putea îndepărta norii de pe cerul inocenței, totul va deveni atât de evident, încât veți cuceri întreaga lume.

 

Putem lua exemplul lui Christos - a fost crucificat, a fost insultat, a fost torturat. Unde sunt cei care i-au făcut asta? Cine îi cunoaște? Nimeni nu știe nici măcar cum îi cheamă. Nimeni nu se gândește deloc la ei. O singură persoană a fost atât de oprimată și torturată. Dar în ciuda tuturor acestor lucruri, ce s-a întâmplat? A primit respectul lumii întregi. Întreaga lume îl respectă. Nimeni nu spune: „Priviți, cum a fost crucificat, ce a făcut...”. Nimic de acest fel. Ei respectă doar. Și ce respectă ei de fapt? Respectă esența, esența inocenței complete. În Sahaja Yoga spunem că El a fost încarnarea inocenței, că a fost încarnarea lui Shri Ganesha, lucru ce poate fi verificat. Deci atunci când credem că putem acționa după bunul nostru plac și nu vrem nici măcar să ne amintim sau să luăm în considerare faptul că facem lucruri greșite, nu știm de fapt ce ne așteaptă. Ce s-a întâmplat cu Hitler până la urmă? A crezut că poate distruge întreaga lume, că poate ucide atât de mulți oameni și totuși să rămână o mare personalitate. Astfel de oameni stupizi nu înțeleg cine sunt oamenii cu adevărat respectați. De-a lungul timpului, în istorie, nimeni nu l-a plăcut pe Hitler. El nu a înțeles că, dacă voia cu adevărat să aibă controlul asupra lumii întregi, dacă dorea într-adevăr să aibă reputația unui om măreț - ar fi trebuit să urmeze exemplul oamenilor de un nivel înalt. Și cei ce sunt oameni măreți sunt inocenți. Cea mai mare putere a lor este inocența, a oricăruia dintre ei. Nu știu să explic cum acționează această putere, pentru că acționează în atâtea moduri.

 

Urmărind evenimentele istorice - atât de multe - veți afla că acești oameni măreți au fost persoane atât de inocente, de simple și înțelepte. Vă veți aminti de ei toată viața. Copil fiind, la școală, la o vârstă fragedă, obișnuiam să merg la bibliotecă și să citesc despre viețile acestor oameni măreți care au creat lucruri atât de importante pentru noi. Sunt atât de mulți. Și am fost impresionată că unii dintre ei erau atât de simpli, asemeni unor copii. Spre exemplu, Abraham Lincoln, pentru care am un mare, mare respect, era de fapt torturat de soția sa. Ea îi spunea: „Nu știi ce neîndemânatic ești, nu știi să te îmbraci, nu știi să te porți”. Era foarte dură cu el, chinuindu-l tot timpul. În final a fost și el ucis. Deci ați putea spune: „Vedeți, ce folos să fii Abraham Lincoln? Pentru că a fost ucis și nu a fost o persoană de succes”. Până în ziua de azi, peste tot în lume, oamenii știu cine a fost Abraham Lincoln. Poate că nu știu nimic despre soția lui, dar știu cine a fost Abraham Lincoln și asta peste tot în lume. Din punctul ei de vedere, era un om neîndemânatic și cu tot felul de defecte. Dar nimeni nu o respectă, nimeni nu se gândește la ea. Abraham Lincoln este cel respectat până în ziua de azi. De ce? De fapt el a fost asasinat, a fost ucis, și asta ne-ar putea face să credem că nu a avut puterea de a supraviețui. Însă el a supraviețuit de-a lungul secolelor! Au trecut atâția ani și totuși amintirea lui este vie. Luați cazul tuturor oamenilor măreți, care au fost inocenți și de aceea au avut idealuri. Pentru ei idealurile erau mai importante decât orice altceva, chiar și decât propriile vieți. Nimic altceva nu conta. Ei bine, simțul idealurilor și idealismul vin doar din inocența voastră.

 

Numai inocența vă insuflă idealurile, ea vă arată care ar trebui să fie conduita voastră, ce fel de viață ar trebui să duceți. Nu este important să aveți o mare autoritate, nu este important să aveți funcții înalte, să fiți miniștri sau așa ceva. Au fost atât de mulți care au apărut și au dispărut. Au fost atât de mulți oameni cu ambiții înalte, atât de mulți oameni dominatori. Dar unde sunt ei acum? Nimeni nu se gândește la ei, nimeni nu vrea să se uite la ei. Dacă le cade privirea pe fotografia lor, oamenii închid ochii: „Nu, nu vrem să-l vedem”. Dar dacă este vorba despre un băiețel, de un copil inocent, care vorbește într-un mod foarte candid, toată lumea îl admiră. Și acești oameni măreți sunt cu adevărat simboluri ale inocenței. Principala lor calitate era inocența, care le-a dat înțelepciune. Principala calitate a lui Shri Ganesha este înțelepciunea. El știe ce este succesul, prin intermediul calităților Sale pline de inocență, aș spune. Uneori cei inocenți nu sunt nici măcar conștienți de această calitate a lor. Este uimitor cum această calitate a inocenței strălucește în unii oameni care pot părea foarte obișnuiți, care pot părea foarte - care pot fi foarte simpli, care poate nu arată foarte inteligenți sau ageri, care poate nu vor deveni mari diplomați, dar oricum - sunt inocenți! În asta constă toată gloria ființelor umane! În a fi inocenți.

 

Ce se întâmplă? (Shri Mataji se interesează de un copil care plânge.)

 

Deci pentru a fi inocenți, ce ar trebui să faceţi? Oamenii Mă vor întreba: „Mamă, ce să facem pentru a fi inocenți?” În primul rând, încercați să vedeți voi înșivă cum funcționează mintea voastră. Ce face ea? Cum reacționează? Asta este ceea ce trebuie să urmăriți, este ceea ce Eu numesc „introspecție”. Ce fel de planuri construiește mintea voastră? Ce crede ea că este cel mai bine? În acel proces de gândire, care este cea mai importantă modalitate de a vă privi pe voi înșivă? Primul și cel mai important lucru este să știți cum reacționaţi față de alte persoane. Aveți o reacție inocentă sau una vindicativă? Este foarte ușor să vă vedeți pe voi înșivă, pentru că acum sunteți cu toții Sahaja Yoghini. Puteți vedea voi inșivă cum reacționați la orice agresiune împotriva voastră sau la orice dificultate pe care o întâlniți. Cum reacționați la astfel de lucruri? Care este comportamentul vostru? Dacă sunteți o persoană foarte puternică, atunci comportamentul vostru este imperturbabil. Vă dați seama singuri că oamenii fac ceva stupid împotriva voastră, absolut stupid. Și când oamenii fac lucruri stupide, de ce să ne îngrijorăm? De ce să ne consumăm energia cu ei?

 

Vine un moment când stupiditatea lor este demascată într-o asemenea manieră, încât toată viața lor și chiar și după, sunt tratați cu dispreț. Oamenii nici nu vor să le rostească numele, nu vor să aibă fotografii ale lor, nu vor să aibă de-a face cu ei. În aceste timpuri, în aceste momente de criză, oamenii care sunt escroci, care nu sunt inocenți, care sunt împotriva inocenței, încep să-i urmeze, pentru că se aseamănă lor. Este în natura lor să fie agresivi, să fie vicleni, și astfel se formează o nouă grupare - pe care o putem numi „grupare satanică”. Iar această grupare satanică nu poate ataca cu absolut nimic o personalitate inocentă. Există o sloka în sanscrită - Nainam chidanti sashtrani - „Nicio armă nu poate distruge Spiritul”. „Nainam dahanti pavaka”, „Niciun foc nu-L poate arde”. „Chainam kledayantyaapo na shoshayati maarutah”. Maarutah este aerul, sau am putea spune vântul. „Nici vântul nu-L poate înghiți”. El este mai presus de forțele naturii, care încearcă să-L distrugă. Dar veți fi uimiți să aflați că natura înțelege. V-am spus că natura este inocentă. Ea înțelege și acționează la momentul potrivit, acționează împotriva persoanei care este agresivă, care manifestă dușmănie sau încearcă să facă rău unei persoane inocente. În acest fel ar trebui să știm că trebuie să venerăm inocenţa din interiorul nostru.

 

Știu că uneori vă simțiți dominaţi din cauza asta, uneori vă simţiţi trişti: „De ce ceilalţi se poartă așa cu noi?”. Tot felul de astfel de lucruri vă vin în minte. Dar dacă vă veneraţi propria inocenţă, veți fi întotdeauna o persoană fericită, întotdeauna o persoană bună, o persoană umilă. Deci, trebuie să fiţi atenţi. Voi sunteţi cei care vă distrugeţi! Voi sunteţi cei care vă ucideţi pe voi înşivă! Ce spuneți de Hitler? El s-a distrus pe el însuși. Cine altcineva l-a distrus? Sigur, toată lumea trebuie să moară și deci și el la rândul lui. Dar el este cel care s-a distrus pe sine însuși pentru totdeauna. Deci voi vă omorâți pe voi înșivă. Venerându-vă inocența vă puteți salva și puteți deveni demni de toată slava, dacă sunteți inocenți. Aveți încredere în puterea inocenței. Ceea ce este important este cum arătați prin propria viaţă puterea inocenţei, cum vă comportaţi unii cu alții. Și asta este ceea ce Eu numesc iubire. Nu puteți avea compasiune până când nu aveți această atitudine față de voi înșivă. Altfel nu puteți fi cu adevărat buni. Puteți simți asta temporar, dar pentru a avea permanent un temperament plin de compasiune, inocenţa trebuie să se manifeste continuu în caracterul vostru. Inocenţa este un lucru atât de transparent într-o ființă umană, și ea susţine, cucerește toate celelalte lucruri, inclusiv timpul. Oamenii nu vă vor uita mii de ani, pe voi, pe Sahaja Yoghini, dacă vă arătați curajul și puterea inocenței.

 

Îmi pare rău că programul de astăzi a început atât de târziu. Dar știți că eram gata să vin, însă căsătoriile sunt prioritatea acum. Cererile au venit atât de târziu încât am fost prinși până în ultimul moment cu fixarea căsătoriilor. Dar vă spun că este ultima oară când se întâmplă asta. Data viitoare nu vom mai face aşa. Trebuie să trimiteți cererile de căsătorie cu cel puțin opt zile înainte, iar pentru Ganapatipule, cu două săptămâni înainte. Altfel - sunt doar 24 de ore într-o zi. Nu puteți schimba acest fapt! Acum am această rugăminte umilă că dacă vreți să vă căsătoriți, atunci vă rog, faceți în așa fel, încât să am timp să văd cererile. Altfel îi voi lăsa pe alții să decidă. Dacă vreți așa, se poate. Deci trebuie să înțelegeţi un lucru simplu, că de fapt căsătoria este un lucru foarte important. Dacă sunteţi căsătoriţi, puteți da naștere unor copii inocenţi. Dar dacă vă comportaţi în acest fel lipsit de responsabilitate... Deci trebuie să vă cer să înțelegeţi valoarea timpului, pentru că, vă asigur că data viitoare nu vom mai putea avea căsătorii dacă trimiteţi cererile atât de târziu. Trebuie să le trimiteţi cu cel puțin o săptămână înainte. Sper să înțelegeţi asta. Vă mulțumesc foarte mult.