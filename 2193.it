Guru Puja. Cabella Ligure (Italia), 28 Luglio 1991.

Oggi siete qui per venerare il vostro Guru; è una pratica comune, specialmente in India, quella di venerare il proprio guru, il quale ha il completo controllo sui suoi discepoli. Il principio del guru è estremamente rigido, e a causa di questa rigidità molta gente non ha potuto conformarsi agli ideali di un discepolo. In passato il guru aveva autorità assoluta, ed era lui a decidere se accettare o meno i discepoli. Così ognuno doveva sottoporsi a grandi tapasya, anche per diventare un discepolo, e il guru giudicava solo in base alla durezza di queste penitenze. Il guru viveva sempre nella giungla e sceglieva pochissimi discepoli, che dovevano elemosinare il cibo nei villaggi vicini e cucinarlo con le proprie mani per nutrire il guru.

In Sahaja Yoga non è così: la differenza fondamentale è che a quel tempo a pochissimi individui era data la possibilità di diventare a loro volta dei guru. E questi pochi, scelti tra moltissimi, si sentivano veramente speciali per il fatto di essere stati scelti, per cui tutto ciò che accadeva loro era benvenuto: con questa idea diventavano discepoli. In Sahaja Yoga è molto diverso, direi l'opposto. Anzitutto, il vostro Guru è una Madre, che soffre di Sandra Karuna - per la più piccola cosa che vi accade i Miei occhi si riempiono di lacrime. Per cui come Madre Mi è molto difficile essere un guru; ma allo stesso tempo per voi è difficile andare molto in alto perchè vi perdete nel Mio amore e dimenticate che il vostro progresso è molto lento. È molto importante che in Sahaja Yoga siate rigidi con voi stessi. Ecco perchè si dice che dovete essere il guru di voi stessi, cosa che la gente non comprende. Essere il guru di se stesso significa guidare se stesso, trattarsi come un discepolo, darsi delle regole.

Se non capite che avete la responsabilità di fare questo da soli, non potete crescere molto velocemente; questo è un tipo di relazione molto diversa di quella tra guru e discepolo.

Ho sempre detto che dovete diventare il guru di voi stessi, per cui dovete fare molta introspezione e fissare i vostri ideali. Io sono seduta di fronte a voi, avete visto come sono: mangio di tutto, posso fare a meno di mangiare per giorni, posso dormire ovunque o non dormire del tutto, viaggio per chilometri e chilometri senza mai stancarmi. Ho questa energia perchè sono il guru di Me stessa. La prima cosa che deve esserci è l'introspezione "Cosa c'è che non va in me?" Non guardate gli altri, ma voi stessi. "Cosa c'è che non va? Ricerco forse i comfort per il mio corpo? La mia attenzione è sul corpo o sullo spirito? Cosa sto facendo?" La cosa migliore sarebbe scrivere tutto questo. "Riesco a dormire sull'erba? Posso sedermi sulla pietra? Riesco a dormire quando voglio e a stare sveglio quando lo voglio?" Dovete far funzionare il corpo. Ho visto molte persone sonnecchiare. Non è perchè sono persone cattive o indisciplinate, ma perchè sono stanche interiormente. Se siete stanchi dentro di voi, allora vi sentite sempre stanchi. Potete vederlo alla televisione: la gente in occidente sta sempre a sbadigliare, perchè è molto stanca. Come mai? Non lavorano così duramente!

Fate introspezione, osservate il vostro comportamento. Quando iniziate a fare introspezione in voi stessi, osservate anche tutto l'ambiente che vi circonda, i vostri modi di fare, i metodi e ciò che fate a voi stessi a causa dei condizionamenti esteriori, che in occidente sono di natura psichica. Gli indiani hanno condizionamenti di altro tipo, molto sorprendenti. In occidente le gente si lava le mani decine di volte; anche se la pelle viene via dalle mani, continuano a lavarsele come matti. Devono avere sempre un bagno vicino; devono farsi sempre il bagno altrimenti si sentono a disagio. Ci sono anche altri condizionamenti molto stupidi, tutti di natura psicologica, ecco perchè non vi rendete conto di cosa non funziona in voi. I condizionamenti fisici non sono pericolosi, possono essere superati, ma quelli della psiche non vi permettono di trovare cosa c'è che non va. Se fate introspezione noterete la sottigliezza.

Non so perchè, forse a causa delle guerre, tutti hanno paura di tutti. Penso specialmente a causa di Freud, perchè diceva che anche la madre ha paura del figlio - queste cose per gli indiani sono incomprensibili, assurde. Voi lo sapete bene, non toccano nessuno, non abbracciano nessuno; all'inizio quando giocavano a calcio, erano soliti abbracciarsi, ma ora non lo fanno più, si toccano solo le mani, così. Sono spaventati a tal punto! Anche i bambini hanno paura di abbracciare i loro genitori; così manca l'espressione dell'amore, e quando non c'è espressione, non c'è amore e ci si inaridisce sempre più. C'era una bambina in Sahaja Yoga, era molto giovane, aveva circa dieci anni. Avevo un regalo per lei, così lo diedi ad un Sahaja Yogi occidentale dicendogli di consegnarlo. "No Madre, non lo farò" "Perchè?" "Perchè mi fraintenderebbe." Fraintendere che cosa? Tutto questo è entrato così tanto nella testa delle persone che ha creato una insicurezza psicologica dentro di voi, fin da piccoli. Avete timore gli uni degli altri, anche dei vostri genitori, fratelli, sorelle. Soffrite psicologicamente. Quando giunsi per la prima volta in Inghilterra tutti dicevano "È insicurezza". Quale insicurezza? Il mondo intero ha paura dell'occidente e loro di cosa soffrono? Di insicurezza! Hanno reso tutto il mondo insicuro; perchè lo sono anche loro? Sono insicuri interiormente, nella società, nella famiglia, nei loro stessi gruppi; hanno paura gli uni degli altri. Per cui, per prima cosa, dovreste essere senza paura; siete Sahaja Yogi! Non siete più immorali, non potete esserlo: se andate sempre avanti a pensare che siete immorali e fate qualcosa di immorale e poi dovete confessarvi da qualche parte, che cosa vi succederà? Che razza di personalità avrete? Dobbiamo cambiare questo, cambiando noi stessi; per cui tra i Sahaja Yogi non dovrebbero esserci più insicurezze ma maryada[1]1. Dovete sapere come rispettare la privacy degli altri.

Come seconda cosa, potete notare che la mente occidentale è spesso bombardata dalle critiche. Ci sono così tanti critici che non rimangono più artisti: i critici stanno criticando se stessi, gli artisti sono finiti, vengono criticati in continuazione. Si viene educati a criticare: magari non sanno suonare nessuno strumento, non sanno cantare, ma sanno criticare. Per cui avete sempre la preoccupazione, la paura che ci sia qualcuno pronto a criticarvi per ciò che fate. Pensate "Dovrei dirlo oppure no?". Come Sahaja Yogi non dovete preoccuparvi di queste persone stupide, perchè sono cieche; e quando vogliono criticarvi, lasciate che lo facciano, non importa, non fa differenza. Dovete costruire in voi stessi questa sicurezza.

La terza cosa è ancora peggiore, non so se ve ne siate accorti. Non capisco come sia entrata nella mente degli occidentali l'abitudine di vedere le cose dall'altra parte, nel verso opposto e di non dire mai ciò di cui siete sicuri. Se chiedete a qualcuno "Come stai?" risponderà "Così così" [facendo un gesto con la mano]. Sempre. Nessuno dirà "Benissimo", "Va tutto bene", "Sto perfettamente, grazie!". Non hanno fiducia in se stessi, tremano. Questo tremolio dona una personalità che non può progredire. Il progresso si ha quando fate un passo avanti, appoggiando fermamente il piede in quel punto. Quindi fate un secondo passo avanti, come quando scalate una montagna. Ma se siete già pensierosi al primo passo, come potete progredire? Questo è un altro grossissimo ostacolo al vostro progresso.

La quarta cosa che avete imparato è a dare sempre torto a voi stessi. Per esempio è molto comune che qualcuno venga a dirmi "Madre, ho questo problema". Io dico "Bene, ecco la soluzione" "No, no potrebbe succedere questo!". "Va bene, ecco un'altra soluzione" "No, no, Madre, potrebbe andare così!" Allora dico la terza soluzione "No, no Madre, potrebbe accadere questo!" Vi ponete sempre contro voi stessi. Finchè Io dico "Va bene, questo è un tuo problema, non è mio; Io ti sto dando delle soluzioni, e se tu vuoi risolverlo faresti meglio ad avere un atteggiamento positivo". Il cervello è fatto in questo modo: [Shri Mataji fa un gesto con le mani e tutti ridono]; viene detto Ulti copri. Se bisticciate continuamente con voi stessi, come potete progredire? Questo è un altro grande problema della mente occidentale: invece di affrontare un problema, iniziate a discutere con voi stessi come un avvocato, anzi come due avvocati di parti opposte. Non c'è una personalità singola, ce ne sono due! La gente non capisce quanto sia pericoloso psicologicamente, cadere in questi atteggiamenti. Con l'illuminazione del vostro cervello, la cosa dovrebbe sparire; in Sahaja Yoga questo è molto pericoloso, perchè quando dite qualcosa, siete collegati con il potere onnipervadente. Per cui qualsiasi cosa diciate si attua una connessione, e inizia ad agire. È molto pericoloso non comprendere che siete anime realizzate e non assumere i vostri poteri. Se Io devo dire qualcosa segretamente, metto una mano qui e poi lo dico [Shri Mataji copre il microfono con la mano] perchè il microfono è connesso al sistema. Ma se lo lascio aperto e parlo, mi sentono tutti. Allo stesso modo, qualsiasi cosa i Sahaja Yogi dicano, desiderino o temano, viene ascoltato. Ci sono persone sedute qui e là, vi ascoltano continuamente e sono ansiose di lavorare per voi. "Hai detto questo? Ecco fatto!" Dovete fare molta attenzione a ciò che desiderate o dite. Posso capire che le persone anziane siano condizionate, ma la maggior parte di voi è in grado di migliorare e di far funzionare in modo corretto il cervello. Non dovete avere problemi psicologici.

Un altro problema psicologico molto sorprendente è questo: qualsiasi cosa dicano gli imprenditori, deve essere fatta. Infatti la linea guida fondamentale della vita in occidente è "Vedere e essere visti". Allora dite "Questa è la moda, per cui dobbiamo fare così". Circa un anno fa andai in Inghilterra e vidi che tutte le Sahaja Yogini avevano i capelli pettinati in modo da coprire la fronte. Domandai "Cos'è questo?" a una ragazza indiana. "È una nuova moda" Dissi "Che moda è questa? Forse è giprea" In marathi la chiamiamo moda giprea. [Shri Mataji ride]. Giprea significa matto, quindi è la moda dei matti]. Avevano tutti i capelli pettinati così! Pensai "Mio Dio! Coprono tutto l'agnya, diventeranno strabici!" Non capisco perchè la moda si interessi così tanto ai capelli. Poi perdete i capelli così in fretta in occidente! Dato che non usano l'olio, perdono i capelli molto velocemente, a cominciare da quelli attorno al Sahasrara. La moda non sono altro che le idee di questi stupidi imprenditori; perchè dovremmo seguirli? Non ho mai detto come devono essere i Sahaja Yogi: potete vestirvi come volete, vivere la vita che volete. Ma non dovete farvi schiavizzare da questi imprenditori, siete persone libere ora, sappiatelo molto bene!

Sappiate che siete persone assolutamente libere, e la vostra libertà è illuminata, resa chiara dall'illuminazione; non potete sbagliare, ma per prima cosa dovete aver fiducia in voi stessi. Qualsiasi cosa dobbiate fare, qualsiasi cosa vi dicano su come apparite e come diventerete, non vi fate schiavizzare dagli imprenditori. Questo è un punto molto importante: si spende metà del tempo a cercare di sembrare uguale agli altri. È sorprendente vedere come questi imprenditori vi hanno presi in giro. In India non funzionerebbe, specialmente con le donne indiane. Un giorno si vide un mini-sari; veniva da Bombay. In quattro o cinque giorni scomparve. Qualsiasi moda nasca in India, non resiste, perchè tutti i vestiti che indossiamo sono tradizionali, sono stati usati per moltissimo tempo, testati e migliorati in base a prove ed errori, per cui sappiamo che questo è il meglio. Dovete fare molta attenzione e evitare di seguire le stupide idee degli imprenditori, ma fare le cose sensate, adatte a voi. Mi sembra che questa sia una delle schiavitù che avete: fate il gioco degli imprenditori; e la schiavitù è molto radicata. Ed è psicologica; è così nascosta e sottile che non ve ne rendete conto. Con l'introspezione vedete cosa non va in voi, come mai siete fatti così. "Cosa c'è che non va nella mia personalità? Viene tutto dall'ambiente e dalle persone intorno a me che cercano di inculcarmi le loro idee" Dovreste avere le VOSTRE idee; non preoccupatevi di ciò che Platone ha detto, o Socrate ha detto. Cosa ne pensate VOI? Dopotutto siete persone illuminate!

C'è un'altro ostacolo psicologico, che è anche il peggiore: "Madre, se siamo molto sicuri, il nostro ego si gonfia". Hanno così paura che il loro ego si gonfi, che temono di prendere il volo, una volta o l'altra! Questa è una delle paure che ha la gente: se affermiamo "Questo è ciò che voglio, questa è la cosa giusta da fare" il nostro ego si gonfierà, per cui è meglio non dirlo. In Sahaja Yoga si sono infiltrate certe paure; una di queste è "Madre, non dovremmo avere ego". Ma qual è il problema dell'ego? Sorprendentemente nonostante tutte le paure, per reazione, la gente ha sviluppato una personalità lamentosa, protesta sempre. Ma ancora questi imprenditori hanno gonfiato il vostro ego per cui la mattina la madre chiede al figlio "Cosa vuoi da mangiare?" "Voglio questo!" e poi corre fuori a prenderlo. O altrimenti deve tenere tutto nel frigo. In India non è così: si mangia ciò che viene cucinato; se non c'è sale, va bene lo stesso, altrimenti non si mangia niente. Quando avete sviluppato la disciplina dentro di voi, non dite più "Desidero solo questo, desidero solo quest'altro". E se capita dite a voi stessi "Va bene, non lo mangerò per un mese e poi vediamo!"

Vi devo parlare almeno una volta di Me. Un tempo Mi ero abituata a qualche piccolo comfort; poi dovemmo traslocare e la Mia famiglia non era con Me allora. Avevamo un letto molto piccolo dove dormiva Mio marito, mentre Io dormivo sul nudo cemento. Il giorno dopo ho iniziato ad avere dolori per cui ho detto "Mi vengono i dolori a dormire sul cemento? Allora dormirò un mese intero sul cemento!" Così il cemento perse il suo potere su di Me; forse era lui a provare dolore! Ecco cosa dovete fare: dominare la vostra mente. Voi dite "L'ego si gonfierà, Madre"; questo perchè si sviluppa per reazione, quando protestate per qualcosa o quando viene vezzeggiato dagli imprenditori. Perchè abbiamo questo problema allora? Perchè come vi ho detto, un pallone che è stato gonfiato molte volte si gonfierà più facilmente, basta pochissima aria. Ecco perchè temete così tanto che il vostro ego improvvisamente si gonfi facendovi volare come dirigibili! Vi potete disfare di questo mediante la consapevolezza che siete persone realizzate. Rispettate voi stessi: quando iniziate a rispettare voi stessi non cadete più nella trappola del vostro ego, è molto semplice. Dovete dire "Sono un Sahaja Yogi, come posso comportarmi così?" Sviluppate questa dignità; così non avrete il coraggio di fare cose stupide, perchè l'ego vi rende stupidi! Se sviluppate questo rispetto per voi stessi "Sono un Sahaja Yogi, per cui non posso comportarmi così", sarete sorpresi di come questa dignità vi terrà ben saldi a terra. Non cadrete nelle trappole del vostro ego.

Da una parte ci sono i condizionamenti, dall'altra c'è l'ego. Sarete sorpresi di sentire che tra gli animali ci sono maryada: una tigre non si comporterà come un serpente, e un serpente non si comporterà come una tigre. Ora noi siamo Sahaja Yogi, tigri, leoni tra gli esseri umani, i più alti esseri umani. Non è necessario avere dieci medaglie appuntate al petto per mostrare che siete grandi; voi siete Sahaja Yogi, maha-yogi. Per cui sviluppate il rispetto per voi stessi: sarete sorpresi di come verrà subito fuori l'umiltà. Ho visto Sahaja Yogi sedere in questo modo o in quest'altro [Shri Mataji li imita]; questo dipende dal fatto che abbiano il left vishuddi o il right vishuddi. Ma quando vedete voi stessi l'atteggiamento cambia: diventate come lo sposo, che deve vestirsi molto bene e ricordare "Io sono lo sposo, non mi posso comportare come gli altri ragazzi qui. Ho la mia personalità, sto per sposarmi, non posso comportarmi come tutti i miei amici che sono qui". Vi dovete comportare in un certo modo; non ci rendiamo ancora conto di essere Sahaja Yogi.

Quando sappiamo di essere Sahaja Yogi, sviluppiamo quella dignità dentro di noi; inoltre sarete stupiti nel notare ciò che non funziona nella vostra nazione, ciò che non ha dignità. Qualsiasi cosa sia accaduta in Francia, potete capire cosa c'è che non va nelle leggi francesi. Ma i francesi sono più interessati a mangiare e a bere, per cui non prestano attenzione: "Ci sarà pure qualcuno che si occupa delle leggi, perchè dovrei preoccuparmene io, non importa". Dopotutto niente è importante a patto che riusciate a procurarvi qualcosa da bere! Se andate in qualche paese francese, non incontrerete mai nessuno, nemmeno un ubriacone. Sono tutti dentro a bere; è la loro religione principale, il principale passatempo. Il giorno dopo con i postumi della sbornia, vedono tutto al contrario. Come questi giornalisti che sono andati in India, hanno visto un cancello e hanno pensato fosse la cortina di ferro di Hitler. Tutto viene ingigantito, distorto. Ovviamente a causa della sbornia!

La vita intera in occidente è come una sbornia: o vedono le cose troppo grosse, o troppo piccole. Mai come sono in realtà.  Qualcuno ha già scritto sulla maggior parte di queste cose; potreste leggerle sui libri di psicologia, o su libri di altri scrittori. Ma la maggior parte di essi erano ubriaconi, potete vederlo dalle loro vite; per cui non dobbiamo prenderli sul serio, qualsiasi cosa abbiano scritto. Erano tutti ubriaconi, fuorchè pochissime anime realizzate. Quelli che hanno scritto le tragedie greche dovevano essere veramente degli ubriaconi, per scrivere cose del genere: infatti la maggior parte degli ubriaconi scrive "Perchè dovrei vivere? Voglio morire" Anche in India abbiamo avuto molti scrittori di ghazal che dicevano "Perchè dovremmo vivere? Dobbiamo morire!". Un poeta ha detto loro "Se parlate tanto di morire, perchè non morite una buona volta!" Comprenderete che le vostre parole, i vostri scritti, sono più elevati di quelli di queste persone. Ma Sahaja Yoga ha lavorato in modo così sottile, che non vi rendete conto di cosa siete!

Oggi nel Guru puja state venerando il vostro Guru; allo stesso tempo Io mi inchino al Guru che è dentro di voi. Lasciate che venga fuori, che si mostri; specialmente il tipo di Guru che avete. Io non sono rigida con voi; sono molto gentile perchè, come vi ho detto, non è per un individuo, ma per il collettivo. E se qualcosa deve diffondersi collettivamente, è solo con l'amore che può funzionare. Non c'è altro modo per diffondere Sahaja Yoga. Non possiamo fare come Hitler, che dà false idee di odio. Se insegnate alla gente "Dobbiamo odiare questo", e fate fondamentalismo, otterrete migliaia di persone pronte a combattere; magari per il razzismo, o anche per il nazionalismo. È vero, ci sono molte persone, ma quando vi parlo di amore è molto diverso, cercate di capire. Per il nostro lavoro collettivo, dobbiamo sapere che l'Amore è una sorgente di energia, che fa crescere le cose con processi viventi; è un'energia viva. La gente non riesce a capirlo: Amore non è abbracciare qualcuno, ma è l'energia vivente che comprende e vi crea.

Spero che abbiate visto i miei libri, e li abbiate letti: lì ho descritto molto chiaramente cos'è l'energia vivente che lavora dentro di noi. Per esempio osservate questo fiore; non posso ordinargli di crescere diritto, si muove a modo suo, lasciamo che sia così. È così perchè nessun fiore dovrebbe essere uguale ad un altro fiore. L'energia vivente non crea mai due cose identiche; questo può essere fatto solo con la plastica. Quando cresce, cresce a modo suo; qualsiasi cosa sia dentro di voi è un'energia vivente che lavora e fiorisce da sè. L'acqua del puro amore deve essere donata; nel puro amore osservate le altre persone dal punto di vista del guru. "Cosa c'è cha non va in me? Dove mi impedisce di crescere, di andare avanti?" Come un guru, capite come dovete comportarvi con una persona usando l'amore, in modo che si avvicini alla realtà. È un processo molto dolce, pieno d'amore; niente è come gioire del proprio amore. Anche solo sapere che amo così tante persone è grande; e per voi, vedere, sentire che amo così tanta gente.

Ma dovrebbe essere sama grishti, cioè dovreste vedere tutti con gli stessi occhi. Comprendete, vedete che le persone sono diverse, ma i vostri occhi non fanno differenza, non vedono qualcuno nero, qualcuno bianco, qualcun'altro blu; vedono le persone per quello che sono. Quando iniziate ad osservare con sama grishti, avete la stessa visione di tutti, non cambiate le vostre idee. Infatti, ciò che accade è che la mente cambia registro, ruota e voi vedete ogni persona in modo differente. Ora con i miei occhi vedo il ventilatore; se la mia mente non fosse a posto, potrei vedere un essere umano. Per cui se siete persone sane vedrete tutti esattamente come sono, senza mutare punto di vista. In questo modo non è più possibile  che qualcuno sia l'amico del cuore, altri siano l'amico numero due, il numero dieci, e qualcuno un nemico. Quando iniziate a guardare le cose con sama grishti tutto assume la forma corretta, altrimenti impazzite.

Inoltre la conoscenza dovrebbe essere samiak, cioè integrata. Quando gli occhi osservano, vedono dove siete seduti, dove siete, dov'è questa persona, dov'è quell'altra, che relazione c'è. Così la conoscenza degli altri è nella relazione con gli altri. Supponiamo che ci sia un uomo con un figlio, e che tra i due ci sia un problema. Per avvicinare quella persona dovete sapere che ha un figlio; non dovete considerarlo separatamente dagli altri. Se una persona viene dall'Inghilterra o dall'Italia, dovete cercare di comprendere che proviene da un certo ambiente, e che questo ambiente, questo background è attorno a lui. Se riuscite ad avere questa completa conoscenza degli altri non ci saranno problemi, nessun bisticcio, niente. Altrimenti ci sono continuamente conflitti, che rendono le persone stanche. Gli occhi non reagiscono, ma vedono semplicemente quello che c'è. È la mente che reagisce, e questa reazione guasta il vostro atteggiamento nei confronti della gente, è lei la responsabile di questo.

Quindi dovreste essere nello stato del testimone; come disse Gyaneshwara: niranjana pani. Vedere qualcuno senza reagire, semplicemente vedere: allora saprete ogni cosa riguardo quella persona, non appena la vedete. Finchè il vostro cervello rimane presente, non vedete la persona come realmente è. In niranjana pani appena vedete una persona sapete tutto di lei, i suoi chakra, la kundalini, penetrate tutto. Ma la vostra mente, carica di cose senza senso non vi permetterà di raggiungere quel livello; dobbiamo sviluppare questo modo di osservare le cose, vedendole semplicemente. Quando avete questo distacco, non criticate più nessuno solo perchè la vostra mente è contro quella persona, non amate qualcuno perchè la mente la pensa così, non formate gruppi, non avete chi vi è caro e chi non lo è. A volte se non sorrido a qualcuno, brontolano "Stavolta Madre non mi ha sorriso". Non posso tenere continuamente il sorriso, pensate ai miei muscoli! Come posso farlo?

Eppure c'è gente che sta molto male quando non sorrido loro. Così devo continuare a sorridere a tutti. Ci provo! L'atteggiamento verso gli altri deve essere niranjana, perchè è un lavoro collettivo. Non è una cosa rigida, non ci si aggrappa a niente, perchè è un lavoro vivente. Ma è sicuramente il lavoro che crea armonia, amore,  affetto, sentimento di unione con gli altri. Provate a pensare a qualcuno che non è gentile con voi: è una cosa orribile! È molto meglio pensare come potreste essere VOI gentili con quella persona. L'atteggiamento dovrebbe essere questo: "Come potrei mostrare gentilezza a quella persona? ". Se qualcuno è arrabbiato con voi, è facile lottare: "Vieni avanti! Tu sei arrabbiato, anch'io lo sono!". No! Avvicinatevi e fategli il solletico. E divertitevi. È molto semplice! Non potete gioire dell'odio, della rivalità, della separatezza. Questa mano deve gioire dell'altra; allo stesso modo voi dovete gioire di ogni altra persona. Se non ci riuscite, non avete centrato il punto.

Dobbiamo sapere che nel progresso collettivo, non possiamo progredire se non abbiamo senso della collettività. Siamo parte integrante di una persona sola: se tiro quest'orecchio, non solo l'orecchio ne risentirà , ma avrò dolore in tutto il corpo. Ecco perchè consiglio di tirarle tutte e due, è meglio! Quando inizierete a vedere in questo modo, resterete stupiti, si svilupperà un dolce senso dell'humour nei confronti di voi stessi, diventerete una persona molto interessante, magnetica e divertente, estremamente divertente. Tutti cercheranno la vostra compagnia; questo è il segno che il principio del guru è illuminato. Naturalmente dovreste avere distacco, essere privi di attaccamenti. Ma queste sono solo parole: solo l'introspezione e la conoscenza della vostra profondità vi darà quella sensazione. Se avete questa consapevolezza, "Io sono un Sahaja Yogi, la mia profondità nel divino è grande", questo sarà abbastanza perchè siate il più alto guru. In realtà Io non sono più un guru, non lo sono mai stata, Io sono una Madre; sono un guru senza speranza! Infatti un guru che non può essere rigido è inutile. Io devo prepararmi prima di dire qualcosa: se c'è un problema tra due persone e ho un momento libero in cui posso parlare loro, dico a me stessa "Aaahh, come posso diventare rigida?" Per lo più parlo in modo spontaneo, se qualcosa viene spontaneamente lo dico: "Perchè vi state comportando così?".

Per cui dovete sviluppare questo speciale principio del maestro dentro di voi, per il lavoro collettivo; ricordate sempre che è per un lavoro collettivo. Oggi, quando venerate Me,  venerate il principio del guru dentro di voi. Non direi che dovete seguirMi, poichè Io sono senza speranza in molte cose: non comprendo l'attività bancaria, i soldi, le leggi e molte altre cose. Sono veramente senza speranza! D'accordo, non dovreste essere come Me, dato che ho questi problemi, ma una cosa è sicura: dovete avere la conoscenza completa di Sahaja Yoga. Oppure il desiderio di sapere tutto di Sahaja Yoga. Se questo funziona, nuoterete nell'oceano della conoscenza, saprete tutto quello che vorrete. Ma dovrebbe esserci il desiderio della conoscenza; non siate mai soddisfatti, non pensate mai "So abbastanza di Sahaja Yoga". Potete essere soddisfatti in tutte le cose eccetto una: "Devo conoscere Sahaja Yoga attraverso il mio cervello, ma la conoscenza non deve restare solo nel cervello, dovrebbe essere nel mio cuore. Dovrei conoscere con il cervello, ma la conoscenza dovrebbe rimanere nel mio cuore". È come se vedete King Kong al cinema: sapete che è King Kong. Ma sapete che è un film, quindi non importa. Di solito la nostra conoscenza è così. Ma se vedete King Kong di fronte a voi "Oh, mio Dio, è veramente qui, davanti a me!".

Allo stesso modo quando la conoscenza è nel cervello, è proprio come un film; non è nel cuore, è lontana da esso. Ma quando è nel cuore è attiva, è funzionante; quando è nel cervello resta lì inattiva, nel cuore invece lavora! Nel cuore risiede lo spirito. È molto semplice: noi siamo persone che lavorano più con il cervello che con il cuore. Ma sappiate che viviamo nella realtà, non stiamo vedendo un film, King Kong è davanti a noi. È nella realtà; e nella realtà è il cuore che deve lavorare, non il cervello; perchè la realtà è vissuta solo attraverso il cuore, non con il cervello. Quando comprenderete questo, aprirete il cuore, lo espanderete: "Ora questo è nel mio cuore". Questo dovrebbe essere ben chiaro nella vostra testa: saprete ogni cosa chiaramente, cosa deve essere fatto, come reagire, come risolvere le cose. Se volete porre tutta la conoscenza di Sahaja Yoga nel cuore, prima di tutto dovete allargarlo, perchè possa accogliere questo oceano: allora vedrete "Questo è Sahaja Yoga". A Me tutto sembra Sahaja Yoga: comprare questa casa, venire qui, tutto questo è Sahaja Yoga. Posso vederlo chiaramente: connetto tutto ciò che vedo a Sahaja Yoga. Immediatamente. "Questo è Sahaja Yoga", "Perchè è così? Perchè è Sahaja Yoga!" Iniziate a vedere Sahaja Yoga ovunque, quando anche il vostro cuore sa ciò che la vostra mente sa. Ho conosciuto persone che sapevano i mantra molto bene , tutto molto bene, ma nel cuore. Mettete tutto nel cuore: in Sahaja Yoga non si è guru con il cervello, ma con il cuore.

Che Dio vi benedica!

Per il guru puja, prima Rajesh leggerà la Guru gita. Non l'ho mai data da leggere a nessuno; non perchè non sia la verità, lo è. Ma è la descrizione del guru fatta da Shiva a Parvati: tutti questi "guru" sul mercato dicono "Io sono il vostro guru, leggete la Guru gita". Infatti nella Guru gita c'è scritto di donare tutti i soldi, tutte le proprie cose, tutti voi stessi, tana, mana, dana, il vostro corpo, la vostra mente al guru e diventare uno stupido incosciente. Così danno tutto a loro. Ecco perchè non ve l'ho mai data; ma oggi, per la prima volta, ho chiesto a Rajesh di leggerla: questo non significa che dovete fare ciò che è stato detto da Shri Shiva.
NOTE:
[1] letteralmente, confini: i limiti del comportamento e del rapporto interpersonale
