18 noiembrie 2001
Diwali Puja
Lake Piru, Ventura County (United States)

Astăzi este o zi absolut măreață, aș spune, o zi în care răul a fost învins. Răul care își răspândește puterea peste tot are doar două cauze. Una dintre ele este faptul că voi nu aveți cunoașterea, că sunteți încă orbi și urmați lucruri care nu sunt corecte, dar despre care credeți că vă conferă putere. Această iluzie creează nu doar probleme ci distrugere absolută.

Deci am înfruntat o imensă provocare, fără îndoială, dar care a fost depășită cu ușurință. A avut o premisă greșită doar pentru a crea probleme. Problemele au fost create cu un motiv și nimeni nu și-a putut imagina că totul se va rezolva atât de ușor și atât de repede. Dorința Mea a fost să scăpăm de aceste probleme înainte de Diwali. Și așa a fost. Din cauza ignoranței, de asemenea, oamenii fac multe lucruri greșite. Cei care urmează o religie sau orice alt lucru o fac numai pentru că nu sunt conștienți de adevăr, sunt ignoranți cu privire la modul în care pot ajunge la adevăr și au convingerea fermă că știu absolut totul. În aceste circumstanțe, există atât de multe diviziuni, atât de mulți oameni stupizi, care ajung să fie complet distruși de ignoranța lor.

Acum, pentru că veniți la Sahaja Yoga, aveți toată cunoașterea, o cunoaștere foarte subtilă, foarte subtilă. Nu este o cunoaștere superficială, ci este una foarte subtilă. Cei care nu au această cunoaștere subtilă, alunecă într-o direcție greșită, cea a ignoranței, aș spune și încearcă apoi să se opună celor care urmează calea cea dreaptă. Dar deasupra tuturor este Puterea lui Dumnezeu. Toată această piesă de teatru este jucată pentru a dovedi existența acestei mărețe Puteri. Totul s-a rezolvat atât de bine, iar pentru voi toți, Sahaja Yoghinii, este o mare realizare faptul că vedeți acest joc. Mulți oameni care au parte de un așa-numit succes, nu pot vedea acest joc, însă voi puteți să îl vedeți, pentru că sunteți spectatori. Deși întreaga lume este o părticică din acel joc, voi sunteți în afara lui și îl puteți vedea cu claritate. Cu tot ce s-a întâmplat, nimeni nu ar fi putut crede că se va sfârși înainte de Diwali. Deci așa se manifestă stupiditatea, care a luat naștere, și uneori chiar și noi credem că astfel de lucruri stupide îi vor impresiona pe ceilalți. Nu despre a impresiona este vorba. Dacă priviți la toți acești oameni care au pierdut, ce impresie au lăsat? Se aflau acolo ca să creeze o impresie grozavă tuturor, să arate că sunt asemeni unor mari luptători și opozanți. Dar care este impresia pe care au lăsat-o? Fie că este suflet realizat sau nu, oricine poate vedea că este un miracol, că este un miracol modul în care s-au rezolvat lucrurile.

Acum a început o nouă etapă. Voi toți aveți o provocare foarte, foarte fățișă, aceea de a-i conduce pe oameni către iluminare. Oamenii nu mai sunt atât de ignoranți acum, nu mai sunt atât de mișei. Mai mult decât atât, simt că s-au schimbat foarte mult. Atitudinea lor cu privire la adevăr s-a schimbat și înțeleg că adevărul există dincolo de tot ceea ce au cunoscut până acum. Este foarte important, pentru că dacă o ființă umană începe să gândească: „Acesta este adevărul” pur și simplu se blochează în acest punct. Cu orice preț, orice s-ar întâmpla, va continua să creadă asta. Nu va fi în stare să verifice măcar dacă acela e adevărul sau nu. Animalele pot. Cum? Au dobândit în mod ereditar capacitatea de a detecta răul – au această capacitate înnăscută. Ființele umane nu pot face asta. Un câine va lătra la un om rău, sau îl va trânti la pământ pur și simplu. Va face orice nu ar face în mod normal. Cum de a dezvoltat capacitatea de a descoperi cine este hoț și cine nu? Ființele umane au o conștiință mai înaltă. Ele gândesc despre multe lucruri despre care animalele nu pot gândi, înțeleg multe lucruri pe care animalele nu le pot înțelege. Ființele umane își gătesc mâncarea - animalele nu. Dar câteodată simt că oamenii își gătesc și creierele, pentru că modul în care se comportă și încearcă să evite adevărul prin intermediul egoului lor este surprinzător.

Toate aceste întâmplări sunt o piesă de teatru, așa cum v-am spus, dar ați face bine să o analizați cu atenție și să vedeți dacă nu cumva voi înșivă sunteți parte din această piesă de teatru. Pentru asta trebuie să vă înălțați mai sus. Trebuie să vă înălțați, să fiți deasupra egoului, superegoului, a condiționărilor voastre și de la acel nivel să vă urmăriți, să vă puteți vedea. „Ce e asta? De ce fac un asemenea lucru? De ce atenția mea este așa? Care este principalul motiv pentru care sunt posedat, sau pentru care înțeleg lucrurile greșit? De ce accept lucruri greșite?”. Odată ce începeți să vedeți aceste lucruri, dacă descoperiți că aveți câtuși de puțin o astfel de înțelegere lipsită de noimă, veți fi capabili să iertați oamenii ale căror creiere au fost complet spălate, complet spălate și care au făcut tot felul de lucruri greșite din această cauză. În realitate voi v-ați înălțat mult mai sus decât toți acești oameni și sunteți mult mai conștienți decât ei toți. Deci trebuie să înțelegeți asta iar apoi veți putea ierta toate greșelile pe care ei le-au comis. În privința celor care sunt cu adevărat răi nu trebuie să vă îngrijorați. Este munca Puterii Divine să îi distrugă. Dar urmăriți-vă și observați dacă aveți astfel de idei care persistă în voi.

Ar trebui să încercați să curățați oglinda, astfel încât să puteți vedea imaginea voastră completă. Și încercați... Puteți încerca apoi să o curățați. Este foarte important să vă curățați. Sunt oameni care au făcut multe lucruri greșite. Pur și simplu îi compătimesc. Dacă au făcut lucruri greșite este responsabilitatea lor să înțeleagă ce au făcut. De ce au procedat așa? Ce nevoie era să facă acele lucruri? Toată această introspecție va funcționa atât de bine și atunci adevăratele voastre puteri se vor manifesta - puterea voastră de a da Realizarea, puterea de a înțelege problemele țării voastre, ale întregii lumi. Și îndată ce veți simți că sunteți soldații care trebuie să lupte împotriva acestor lucruri, că aveți responsabilitatea de a o face, lucrurile se vor rezolva. Nu puteți lăsa totul în seama Puterii Divine. Voi trebuie să utilizați Puterea Divină și trebuie să rezolvați lucrurile, pentru că voi sunteți soldații Puterii Divine. Desigur, cu această idee frumoasă începeți să vă purificați. Nu e nevoie să știți totul cu privire la ce se întâmplă și cum se întâmplă, cum se rezolvă. Asta nu e treaba voastră. Voi sunteți soldați și deci, trebuie doar să luptați, să luptați împotriva ignoranței – a voastră și a altora. Asta pentru că în general soldații eșuează din cauza egoului. Iar când dau greș, au alte obstacole în mintea lor. Nu ar trebui să existe niciun obstacol, dar ar trebui doar să vă străduiți să înaintați și să aveți convingerea că nu există nicio barieră de fapt. Este doar un mit faptul că există niște obstacole și că nu o puteți face.

Nu este ușor să înalți conștiința oamenilor, pentru că deși pare a fi o distanță foarte mică de parcurs, nu este așa. Nu e așa. Este o sarcină foarte dificilă uneori pentru unii oameni să se elibereze din încorsetările Agnyei chakra. În acel punct am văzut că unii dintre voi eșuați. Iar pentru asta cel mai bine este să vă faceți introspecția. Când credeți că aveți întotdeauna dreptate și că sunteți în regulă, cel mai bine este să vă faceți introspecția: „Fac totul bine sau ceea ce fac e greșit? Cum lucrez pentru evoluția mea?”. Iluzia este de așa natură încât uneori credeți că sunteți foarte bine. În Sahaja Yoga, să spunem, unii sunt foarte îndrăzneți; vor ieși în față, vor face una, alta. Însă în interior, care este scopul? Scopul este ca oamenii să vadă că ei fac o muncă sau alta. Scopul ar trebui să fie acela de a putea să se vadă pe ei înșiși. Trebuie să vedeți care este problema din interiorul vostru și astfel veți putea înțelege foarte bine că ați fost de mare ajutor pentru voi înșivă și pentru ceilalți.

Spre exemplu există o clădire foarte mare - toate clădirile din zona respectivă se pot prăbuși la un cutremur, dar această clădire va rămâne în picioare. Motivul este că acea clădire e construită pe o fundație foarte solidă. În același mod, dacă Sahaja Yoga e înălțată pe o bază foarte solidă, nimeni nu o poate distruge, nimeni nu o poate denatura; și fiecare dintre voi trebuie să muncească pentru asta. De exemplu unii oameni Mi-au spus: „Sahaja Yoghinii sunt așa și pe dincolo, le place să iasă în evidență etc.”. „Chiar așa?” - am întrebat. „Nu pot să cred că ar putea fi așa. Aș vrea să întâlnesc și Eu acești Sahaja Yoghini, oricare ar fi ei”. „Nu, îi puteți descoperi și singură” - Mi-au spus. „Puteți descoperi cine sunt și de ce se comportă așa”. „Eu știu deja totul” - le-am răspuns. „Dar vreau ca și voi să știți”. A găsi defecte la ceilalți este un lucru foarte „atractiv”, foarte facil de asemenea, dar a vă descoperi propriile defecte... Care sunt acele lucruri care ne încetinesc evoluția? Acesta este cel mai bun mod de a vă îmbunătăți conștiința.

Spre exemplu, mergeți cu mașina și trebuie să cunoașteți șoseaua, trebuie să știți cum să șofați, trebuie să vedeți care sunt problemele. Dar în loc de asta, dacă doar vă credeți grozavi - nu va merge. Astăzi este o zi de mare fast, aș spune. Celebrarea acestei sărbători de Diwali este o bucurie foarte, foarte mare. Dar această bucurie nu este pentru noi înșine, această bucurie este pentru întreaga lume. Trebuie să muncim pentru întreaga lume. Muncim pentru noi înșine, la locurile de muncă, pentru bani, orice, dar ce facem pentru ceilalți? Asta trebuie să vedeți voi înșivă. Este foarte important. Numai asemenea oameni sunt utili în Sahaja Yoga, pentru că îi preocupă, manifestă grijă și fac ceva pentru ceilalți. E o mare bucurie să vezi asta. Când aceste lumânări ard, ele ard pentru a vă da bucurie; își ard „trupul” pentru a vă da bucurie. Ele sunt cele care ar trebui să ne învețe că trebuie să facem noi înșine ceva pentru a ne bucura de o conștiință mai înaltă. Toate aceste lucruri vor avea efect, sunt sigură. Eu însămi încerc să fac tot ce pot pentru ca această lumină să devină fermă și plină de entuziasm. Ea există acolo. Voi sunteți cei care sunteți nerăbdători să vă umpleți ulcioarele. O puteți face. Nu vă va ajuta nerăbdarea Mea. Deci, chiar și dacă doriți să aveți o imagine completă asupra voastră, trebuie ca mai întâi să renunțați la identificarea cu voi înșivă, altfel nu veți ști niciodată ce e greșit cu voi. Dacă sunteți prea identificați cu voi înșivă, nu o puteți face.

Ei bine, în realitate care este țelul până la urmă, care este țelul vieților voastre? Voi trebuie să schimbați întreaga lume, creând o atmosferă pașnică. Să vă transformați pe voi, desigur, e un lucru măreț, fără îndoială; dar a-i schimba și pe alții - asta va pune capăt problemelor întregii lumi. Dacă toți oamenii din lume devin oameni buni, Sahaja Yoghini, vă puteți imagina ce se va întâmpla? Gândiți-vă la acest vis al Meu, că trebuie să schimbăm toți oamenii pe care îi putem schimba și trebuie să-i transformăm în oameni buni. Dacă nu sunt transformați, ei sunt ca o candelă neaprinsă. Și dacă acei oameni sunt capabili să se transforme, ar trebui să încercați toate metodele, toate trucurile de a o face. Sunt sigură că o asemenea zi va veni foarte curând, când veți spune, „Mamă, acum suntem în siguranță”. Nu vă gândiți la trecut și la problemele din trecut. Le-ați depășit acum. Pur și simplu bucurați-vă, aveți încredere în voi și rezolvați lucrurile. Sunt sigură că se va întâmpla foarte curând, se va întâmpla foarte repede. Este dorința voastră și de asemenea, metoda voastră de a rezolva lucrurile, nerăbdarea voastră de a o face. Principala voastră îngrijorare ar trebui să fie: „Cum aș putea transforma această persoană?”. Voi puteți transforma pe oricine.

Știți deja că spunând unei persoane, o alta o urmează. La fel ca atunci când am venit cu avionul și am descoperit în aeroport atât de mulți oameni întinzând mâinile către Mine în felul acesta. „Cine sunt acești oameni?” - am întrebat. Nu erau Sahaja Yoghini. Văzuseră pe cineva sau nu știu ce s-a întâmplat, n-am putut întreba, dar toți au spus: „Simțim briza răcoroasă în palme”. Nu știau nimic despre briză, despre Kundalini, absolut nimic. „Atunci ce este această răcoare pe care o simțim?”. Practic erau acolo pentru a-și primi Realizarea. Trebuie doar ca noi să ne extindem idealurile, trebuie să ne extindem iubirea către ei. În loc să fiți iritați din cauza lor, e mai bine să le dați o șansă și veți fi uimiți cât de nerăbdători sunt să se transforme. Sunt cu toții sătui de toate lucrurile artificiale pe care le dețin. S-a terminat acum. Veți fi uimiți cât de mulți vă așteaptă să le dați Realizarea Sinelui. Lăsați-i să sărbătorească Diwali împreună cu voi, să se bucure de Diwali. Nu puteți sărbători Diwali cu o singură lumânare. Trebuie să aveți mult mai multe lumânări, iar asta este munca voastră. Numai prin propria voastră candelă o veți face; vă aparține... și poate ilumina pe oricine. Atunci de ce să nu o utilizăm cu orice preț, în orice loc? Am întâlnit niște Sahaja Yoghini. I-am întrebat: „Ce ați făcut?”. Au spus: „Nu, nimic”. „Nimic? Nu ați făcut nimic?”, „Nu, nimic”. Atunci ce folos că v-ați primit Realizarea, dacă nu ați făcut nimic, dacă nu doriți să dați Realizarea nimănui, dacă nu doriți să vorbiți nimănui și sunteți atât de timizi? Apoi am întâlnit Sahaja Yoghini care Mi-au spus: „Chiar acum venim de la un program”. „Așa. Și cum de ați întârziat atât?”. „Am întârziat pentru că ni s-a spus că e o amenințare cu bombă”. „Deci ați așteptat afară?”. „Da”. „Câți dintre voi?”. „Noi toți. Așteptau mii. De fapt nu era nicio bombă, ne-au spus că nu era nicio bombă. Deci am intrat înăuntru și am primit cu toții «realizarea»”. „Dar erați suflete realizate!”. „Nu, am avut «realizarea» faptului că uneori trebuie să așteptăm. Iar acum suntem convinși că nimeni nu ne poate face rău, nimeni nu ne poate necăji, domina. Numai noi ne putem crea necazuri nouă înșine”.

Deci, din nou, aș spune că introspecția este foarte, foarte importantă în Sahaja Yoga. Când aveți lumina interioară trebuie să vă îngrijiți de ea. Am fost extrem de fericită să aud de la mulți oameni că au simțit binecuvântările sărbătorii de Diwali. Dar vedeți, ieri ați avut acele ploi de stele căzătoare. Cum au venit exact la timp! Nu s-a întâmplat niciodată, nu s-a întâmplat niciodată în istoria omenirii; De ce au apărut ieri aceste ploi de stele, încercând să vă dea o nouă experiență a stelelor căzătoare? Putem spune că acesta este un timp când chiar și natura știe, iar noi ar trebui să știm, de asemenea, că acesta este timpul când se întâmplă ceva special. În mod normal primesc scrisori despre oameni care sunt bolnavi, ai căror părinți sunt bolnavi, sau altcineva este bolnav - tot felul de astfel de lucruri. Apoi căsnicia cuiva este destrămată, sau cineva are copiii bolnavi – tot felul de probleme fără sens îmi sunt aduse la cunoștință. Cauza este că cei ce-Mi scriu toate astea nu sunt suflete realizate, sau poate că sunt copți doar pe jumătate, altfel ar fi putut să spună: „De ce să îi scriem Mamei? Putem să rezolvăm lucrurile singuri”. În loc să îmi scrie aceste lucruri, ar trebui să-Mi scrie ce au dobândit, cât de mult au dobândit, cum au primit atâta iubire de la ceilalți, cum au reușit să stabilizeze Sahaja Yoga în sate mici. E mult mai bine să îmi scrieți astfel de lucruri, decât să îmi scrieți: „Mama mea e bolnavă, tatăl meu este bolnav”. Toate aceste relații ajung să vă termine. Deci ei nu mai sunt fratele vostru, sora voastră; numai Sahaja Yoghinii sunt frații și surorile voastre. Ei bine, aveți niște veri și tot felul de rude îndepărtate.... Lăsați-le. Nu e treaba voastră! Nu trebuie să le rezolvați problemele.

Chiar și înainte de a veni aici am primit scrisori de acest gen: verișorul verișorului cuiva... lucruri de acest fel. Am întrebat-o pe această doamnă: „De ce îmi scrieți mereu despre un verișor sau altul?”. „Mamă, încerc să răspândesc Sahaja Yoga”- a zis ea. „Cum?”, „Deoarece dacă se vor vindeca vor veni la Sahaja Yoga”. Nu acesta este modul în care dorim să răspândim Sahaja Yoga. Această cale pare o reclamă sau ceva de acest gen, o însușire specială prin care ar trebui să vindeci pe cineva, pentru ca niște oameni să vină la Sahaja Yoga. Pur și simplu nu dorim să vină astfel de oameni. Nu vreau să vă rănesc, ci să vă dau curaj și înțelegere și înțelepciune. Pentru ce suntem noi, Sahaja Yoghinii, aici pe pământ? Doar pentru a vindeca toate rudele noastre? Ele pot fi bolnave din cauza unor greșeli pe care le-au comis. În loc să acordați atenție oamenilor de această natură, ar trebui să vă acordați atenție vouă înșivă și ascensiunii voastre. Trebuie să vă respectați. Nu e problema voastră chiar dacă sunteți ruda lor. Trebuie să aveți înțelegerea, înțelepciunea de a realiza că ați venit aici pentru o muncă foarte specială, de o calitate inestimabilă. Această înțelepciune nu există.

Și toți acești oameni îmi scriu. O doamnă s-a căsătorit în Sahaja Yoga și Mi-a scris: „Am divorțat acum opt-nouă luni, sau așa ceva. Iar acum toate rudele îmi reproșează: «De ce te-ai căsătorit în Sahaja Yoga?». Toată lumea mă critică și critică Sahaja Yoga”. „Cine i-a cerut să se căsătorească?” - am întrebat. Eu nu i-am cerut asta niciodată. Deci acum căsătoria a devenit cel mai important lucru pentru ea, faptul că: „întreaga mea familie spune...”. Ce au făcut ei pentru Sahaja Yoga? În cazul în care căsătoria nu merge vor spune că e ceva greșit cu Sahaja Yoga. Lăsați-i să spună. Noi nu ne-am angajat în acest sens. De fiecare dată v-am spus să nu îmi scrieți pentru mama voastră, tatăl vostru, una, alta. Dacă nu știți cum să-i vindecați, mai bine părăsiți Sahaja Yoga. Voi înșivă îi puteți vindeca, voi înșivă o puteți face. Ar trebui să vedeți câte scrisori primesc zilnic. Îi întreb: „Este tatăl tău în Sahaja Yoga?”, „Nu”. „Mama?”, „Nu”. „Fratele?”, „Nu, nimeni din familia mea”. Atunci de ce îmi cereți toate astea? Ce relație pot avea Eu cu ei? Nu sunt Sahaja Yoghini. Eu sunt responsabilă doar pentru Sahaja Yoghini. Ei nu sunt Sahaja Yoghini, deci de ce Mă agasați cu ei? Îmi este imposibil să înțeleg.

În Sahaja Yoga trebuie să vă primiți Realizarea - în regulă. Apoi le puteți da Realizarea Sinelui celor care și-o doresc și îi puteți stabiliza în mod adecvat. Dar în loc de asta dacă cineva plutește în aer, sau în loc să aterizeze pe aeroport aterizează în altă parte, tot felul de astfel de lucruri, asta face ca situația să devină nebunească, bolnavă. Nu-Mi fac griji în privința lor și nici voi n-ar trebui să vă faceți. Ceea ce ar trebui să faceți este să vedeți dacă acești oameni despre care vorbiți vin la Sahaja Yoga. Și trebuie să le spuneți că au probleme fiindcă nu practică Sahaja Yoga, sau: „Acea persoană nu practică Sahaja Yoga, de aceea are probleme. Noi suntem în regulă, suntem fericiți”. Pentru că Sahaja Yoga este deschisă tuturor, oricine poate veni aici.

În această zi de Diwali aș dori să vă promiteți vouă înșivă că nu vă veți irosi energia pe oameni care nu sunt Sahaja Yoghini. Este foarte important, pentru că tot timpul atenția este pe lucruri greșite și are o premisă greșită. Dacă sunteți oameni inteligenți, trebuie să știți că voi aparțineți unei categorii de oameni cu un nivel foarte înalt de spiritualitate, care sunt în număr extrem de mic. În această lume sunt foarte puțini oameni de acest fel, iar voi trebuie să vă concentrați efortul pentru a vă asigura că această calitate va exista în cât mai mulți oameni. Ar trebui să aspirați din plin la asta. Descoperiți astfel de persoane, spuneți-le că voi ați găsit ceea ce căutați și că ei înșiși pot obține asta. Dar nu vă îngrijorați cu privire la lucruri care nu au valoare pentru voi. Voi trebuie să știți că sunteți o rasă specială. Sunteți soldați speciali, care au fost antrenați pentru a face munca Sahaj de fapt. Deci a vă irosi energia pe rude, frați și surori nu este bine pentru voi. Trebuie să înțelegeți acum că propria voastră energie este rezervată. Pentru cine? Pentru Sahaja Yoghini. Ar trebui să ajutați pe oricine care este Sahaja Yoghin sau care vrea să devină Sahaja Yoghin. Trebuie să ajutați orice Sahaja Yoghin stabilizat, pentru că noi suntem o Personalitate unică, iar Sahaja Yoghinii sunt mâini diferite ale unei singure Personalități, ale unui unic Dumnezeu. Deci această unitate trebuie stabilizată în interiorul vostru și alții ar trebui să vadă, de asemenea, unitatea voastră.

Există persoane care sunt foarte active. Sunt, de asemenea, persoane care sunt foarte active în a critica. Toate aceste lucruri se vor rezolva, sunt sigură, pentru că acesta este anul unor mari realizări și al unui mare succes. Dar dacă totuși începeți să faceți lucruri fără sens, nimic nu va merge. Desigur, nu spun că nu avem asemenea Sahaja Yoghini. Avem. Avem toți soldații cu noi, fără îndoială. Ei au tot armamentul, au tot ce le trebuie; dar avem nevoie de mai mult. Iar pentru asta trebuie să lucrăm colectiv, e nevoie să planificăm ce trebuie să facem în continuare.

Recent a fost o mare dispută cu privire la comportamentul persoanelor islamice. Voi nu sunteți nici creștini, nici musulmani, nimic din toate astea. Nu sunteți. Asta pentru că nu vă puteți închide într-o arenă mică, spunând: „Sunt un Sahaja Yoghin, dar sunt creștin”. Nu puteți să o faceți. Trebuie să renunțați la această marginalizare. Voi sunteți Sahaja Yoghini convinși și toate celelalte lucruri fără sens nu vă aparțin.

Am văzut că mulți musulmani vin la Sahaja Yoga de asemenea, dar foarte puțini dintre ei sunt cu adevărat Sahaja Yoghini. Dar vin, îmi ascultă discursurile, una, alta. Însă foarte puțini dintre ei sunt Sahaja Yoghini în adevăratul sens al cuvântului. Ca Sahaja Yoghini veți începe să vedeți defectele comunității voastre, ale așa-zisei religii de care aparțineți, veți vedea absolut tot și cu siguranță veți încerca să corectați aceste lucruri dacă iubiți acei oameni. Sau veți renunța. Sahaja Yoghinii sunt oameni deosebiți, anume selectați pentru o cauză foarte specială, deci nu vă puteți irosi energia pe lucruri mărunte, neînsemnate. Acesta este unul din aspectele pe care ar trebui să le știți.

În această zi de Diwali trebuie să înțelegeți că trebuie să vă „ardeți pe voi înșivă”, pentru ca lumina lui Dumnezeu să se răspândească absolut peste tot. Dar nu mergeți în extrem. Spre exemplu, unii au venit să-Mi spună: „Mamă, am renunțat la părinții noștri, am renunțat la una, la alta. Cu toate astea, încă nu suntem bine”. Le-am spus: „De ce a trebuit să renunțați? Dacă din pricina unui lucru captați, renunțați la el? Sau acel blocaj e înlăturat automat?”. „Ah, vedeți, eram foarte atașați de familiile noastre, de părinți, de țara noastră, de un lucru sau altul, iar acum am renunțat la o parte din ele, la o parte doar”. Astfel de oameni pe jumătate copți nu sunt de niciun folos și nu le acordați prea multă atenție. Nu merită nicio atenție. Acest lucru trebuie înțeles foarte bine, că voi nu ar trebui să fiți așa și nici nu ar trebui să aveți astfel de prieteni, nici nu ar trebui să îi faceți Sahaja Yoghini. Sahaja Yoghinii au caracterul special al unui soldat care luptă pentru adevăr. Când veți avea acest gen de personalitate, vor fi lumini pretutindeni.

Vă binecuvântez pe toți din inimă în această zi de Diwali și doresc să vă respectați pe voi înșivă, să înțelegeți care este poziția ființei voastre în această organizație, putem spune, sau în această mișcare a Sahaja Yogăi și cum să o faceți să prospere. Atenția ar trebui să se mute de pe toate lucrurile lumești, absurde, către Sinele vostru. Ar trebui să existe o forță foarte dinamică care să pună lucrurile în mișcare. Sunt sigură că anul viitor va fi foarte diferit. Vom avea toate binecuvântările frumoase de la Dumnezeu. Trebuie să o facem într-un mod colectiv, plin de înțelegere.

Dumnezeu să vă binecuvânteze!