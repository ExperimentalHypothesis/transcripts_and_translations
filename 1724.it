Shri Ganesha Puja (riassunto). Cabella Ligure, 7 Settembre 1997.

Oggi adoreremo Shri Ganesha, la prima divinità che venne creata su questa terra dall’Adi Shakti. Conoscete la storia della sua creazione e sapete anche come sul suo corpo fu collocata una testa di elefante. Oggi vi dirò qualcosa di molto più sottile riguardo lui, la Kundalini, e la Madre Terra.
Il significato della Madre Terra non l’abbiamo mai capito. Guardatela: è lei che crea fiori meravigliosi di tutti i tipi, di tutti i profumi, le forme, i colori e le grandezze. Grande è la varietà degli alberi, ma quando crescono, crescono tutti in maniera che ogni foglia riceva il sole. Che senso del collettivo ci viene dato dalla Madre Terra! Non ci siamo mai resi conto che lei ci dà tutto quello di cui abbiamo bisogno; e il sole la aiuta, coopera e si coordina con lei. E avrete poi visto quella fotografia in cui si vede una Kundalini che sta uscendo dalla Madre Terra e per metà è già fuori.

Allora che cosa fa per noi questa Kundalini.? E che cosa fa per noi la Madre Terra? La Kundalini viene emessa dalla Madre Terra come un riflesso. Qual è la sua funzione dentro di noi? Come riesce a salire, in quale modo? È proprio il Potere primordiale che viene dalla Madre Terra. La Madre Terra stessa agisce come agisce una madre. Si cura di voi, vi dà tutto quello di cui avete bisogno. Una cosa miracolosa per esempio è che l’albero più alto, la palma da cocco, ha questa caratteristica: il suo frutto non cade mai sulla testa di un essere umano né su un’altra creatura. Questo significa che tutta la capacità di pensare, di capire, di essere consapevoli e coscienti viene dalla Madre Terra. Ma noi non lo capiamo, diamo sempre tutto per scontato.

E cos’è che la Kundalini fa per noi esseri umani? È il Potere primordiale. Quel che fa è creare dentro di noi quelle che potremmo definire restrizioni primordiali, tabù primordiali, il Dharma primordiale. Per esempio guardate l’acciaio che c’è qui. Ha il suo Dharma, non può comportarsi come il legno. Il legno ha a sua volta il suo Dharma e non può comportarsi come l’argento. Tutti hanno un loro Dharma che li limita. Tutto ciò che esiste in natura ha il proprio Dharma. La tigre, il leone, la mangusta, il serpente hanno ognuno il loro Dharma, il loro stile. È sorprendente come siano legati al Dharma.

Molti anni fa a Pratisthan (la casa di Shri Mataji in India), ho visto morire il maschio di un serpente. Dieci giorni dopo sono stata testimone della morte della femmina, della sua compagna. Morendo assunsero tutt’e due la stessa identica posizione. Ma come faceva, mi chiesi, la femmina a sapere come si era attorcigliato il suo compagno? Eppure era proprio così. La mia sensazione fu che tutti gli animali, non solo i rettili… insomma ogni tipo di creatura, come ho studiato anche in biologia, segue esattamente lo stesso schema di comportamento dei propri simili. Per esempio, se mettete un cane nell’acqua, nuoterà. Ma un gatto, probabilmente no.

È qualcosa che c’è dentro di loro, il Dharma, quelli che ho chiamato tabù primordiali. Noi abbiamo, nello stesso modo, dei tabù primordiali dentro di noi, ed essi sono il nostro Dharma. Un essere umano deve comportarsi in un certo modo. Se cerca di essere diverso, le cose si mettono male per lui. La vita è così. Quando gli esseri umani incominciano a deviare dalla strada del loro Dharma, iniziano i guai. Ma soltanto gli esseri umani possono farlo. Solo loro possono contravvenire a questi tabù, ai tabù primordiali, e possono diventare orribili.

A volte mi capita di conoscere certe persone e di chiedermi che cosa non vada in loro. Un uomo ha una bella casa, un’ottima moglie, tutto quello che gli è necessario. Ma poi ha anche un’amante. Che bisogno ne ha? È una regola primordiale, per gli esseri umani, avere una sola moglie o un solo marito. È un tabù. Appena si devia da questa regola, qualcosa non va per il verso giusto. E chi corregge, chi punisce, chi distrugge è questo Potere primordiale che chiamiamo Paramchaitanya.

Si tratta di una struttura, come quella di questo hangar. Se volete, potete fare a pezzi questa struttura perché siete esseri umani, ma poi sarà rotta. Come esseri umani non è bene fare cose che vadano contro il nostro Dharma. Il Dharma è necessario per l’ascesa. Ma l’uomo con la sua intelligenza, con la sua capacità di progresso, pensa: “Che c’è di male?” tutte le volte che fa qualcosa. Soprattutto in occidente è un comportamento comune. Devo invece dire che la gente primitiva, come per esempio gli aborigeni indiani, se posso chiamarli così, sono ancora consapevoli in qualche modo del proprio Dharma. Gli animali si rendono conto di quello che è male per loro, ed anche gli aborigeni avevano questa conoscenza.

In India abbiamo popoli aborigeni, che chiamiamo con vari nomi (Gond, Bhil). Una di loro lavorava in casa nostra ed era una cuoca eccellente, e aveva le sue Mariada. Tutte le volte che mio padre arrivava, si copriva immediatamente la testa o andava in un’altra stanza, per rispetto a lui. Nessuno le aveva mai detto di farlo. Fino a sessant’anni fa non bevevano, erano persone piene di pudore, di modestia. Non avrebbero mai rubato nulla, erano troppo dignitosi per farlo. Ero davvero impressionata come questa gente seguisse il Dharma e fosse così buona e felice. Vivevano in capanne, ma a loro non importava, ed erano persone estremamente pulite. Adesso tutto è cambiato, sono così diversi. Vivevano appartati, gente santa, adoravano la Madre Terra e niente altro.

Chiesi alla nostra cuoca perché adorassero proprio la Terra. E lei mi rispose: “Ci dà tutto. È proprio come una madre. Noi viviamo nella giungla e lei si prende cura di noi. Nessuno è più consapevole di lei. Sa che siamo lì e che deve preoccuparsi di noi.” Perfino quando prendevano qualche foglia da un albero si ricordavano di lei. Ma poi arrivarono i missionari, li convertirono, diedero loro gonne e camicie. Entrando in contatto con persone cosiddette evolute, moltissimi finirono per comportarsi come loro. Si sentivano dire che non erano liberi, che erano prigionieri di qualcosa. Ma i loro limiti erano solo quelli stabiliti dal sacro, dalla comprensione del divino. E così cominciarono a cambiare. A lei e a suo marito non accadde nulla, ma il figlio cominciò a bere, cosa che è l’inizio della fine, e poi a darsi al gioco e ad altri vizi. Il figlio del figlio si mise a frequentare prostitute. Il concetto era questo: “Siamo liberi. Che cosa c’è di male a fare queste cose?”.

Bene, questi tabù primordiali sono codificati in voi, proprio dentro di voi. Sono rimasti, forse, ad uno stato potenziale perché li avete negati, seppelliti. Ma ci sono ancora, sono sempre lì.
Quando ci si allontana dalle Mariada, si dice anche che si insulta Shri Ganesha. Quando la Madre creò questo Universo, la prima divinità fu Shri Ganesha, l’auspichevolezza, cioè l’insieme delle possibilità e delle capacità di successo in tutte le cose. Avere capacità di successo significa avere la completa comprensione delle restrizioni primordiali, e anche del protocollo.

Per esempio in India, abbiamo tutti un’abitudine. C’era anche nella mia famiglia, benché fosse una famiglia cristiana. Al mattino, scendendo dal letto, dicevamo: “Perdonaci, Madre Terra, se ti tocchiamo con i piedi.” Questo rispetto per Madre Terra e per la Natura è dentro di noi, fa parte di noi come noi siamo parte dell’intero universo. Ma quando vi fate soggiogare da un’idea insensata di libertà, allora vi allontanate da Madre Terra, e la vostra gravità si riduce. Questa Madre Terra ha tanto da insegnarci. Perché la saccheggiamo senza ritegno, come si lamentano gli ecologisti? Tutto quello che c’è fuori, c’è anche dentro. Come approfittate di vostra Madre dentro di voi, e le procurate dei problemi, così siete capaci di procurare problemi anche alla Madre Terra.

Che cosa ha preso il posto della nostra capacità di comprensione? Molto semplice: un’eccessiva attenzione al denaro. Se tagliate degli alberi soltanto per amore del denaro, fate del male alla Madre. Ma se li tagliate per fare qualcosa di bello, allora è felice. La sua capacità di discriminazione è così grande. Guardate il modo in cui produce fiori, tutti differenti. In paesi diversi, fiori diversi. Ho notato, nel mio paese, che i fiori sono estremamente fragranti.
La Madre Terra capisce così bene le cose. Quando andai in Australia per il primo Puja a Shri Ganesha vidi che tutti i Sahaja Yogi avevano portato fiori di ibisco, spontaneamente, senza sapere che era il fiore più adatto per quella circostanza. E la Madre Terra li fa nascere proprio nell’epoca giusta, nel periodo in cui si venera Shri Ganesha.
È straordinario come la Natura sia così dentro di noi e come quel che abbiamo dentro, qualunque cosa sia, ci guidi così bene nel mondo esterno, e riceva da lei benedizioni. Non siamo qualcosa di separato. Questa Madre Terra è la nostra casa. Noi dimoriamo in di lei e lei dimora in noi.

Shri Ganesha aveva il corpo fatto di argilla, di semplice argilla. Potete immaginare, riuscite a pensare come questo intero universo ci ha creati? Esso è interamente dentro di noi e quando noi gli facciamo del male, facciamo del male a noi stessi.
Fino dalla mia infanzia ho notato l’intelligenza della Madre Terra. È così bello conoscere la Natura e la Madre Terra. È per questo che specialmente in India tutti i santi andavano a vivere a contatto con la Natura, nelle foreste. Nelle foreste si vede chiaramente come questi limiti primordiali vengano totalmente seguiti dalla Natura. Per noi è difficile. Noi siamo gente piuttosto… libera.

Ci sono regole semplici, tanto semplici. Per esempio una donna deve ricoprire sempre nel modo appropriato il corpo, perché lo rispetta, rispetta la propria castità. Ma se lo dite, molti non vi daranno ascolto. Guardate i sempreverdi. Hanno sempre le foglie. Li paragonavo alle donne, da piccola. Gli altri alberi perdono le foglie, e io li chiamavo uomini. Ma per gli esseri umani è il contrario, ho visto. Quando andavo a qualche ricevimento, dove venivo sempre considerata una persona molto riservata, notavo che quando venivano presentati a qualcuno, gli uomini si abbottonavano la giacca, mentre le donne si scoprivano. Mi chiedevo come fosse possibile che la mente degli uni fosse andata tutta in una direzione, e quella delle altre nella direzione opposta.

È così stupido. Ma perfino un tipo come la signora Thatcher diceva: “Fa parte della nostra cultura il fatto che le donne indossino abiti succinti. Che c’è da ridire?” Davvero? E che cosa sono, prostitute? Questa pazzia di esporre il proprio corpo ha preso talmente piede che perfino in India si vedono donne poco vestite. Non per le strade o in casa, ma nei film, e prima non era mai accaduto. Se avessero visto una donna così poco vestita qualche tempo fa, molti l’avrebbero presa a sassate.

E poi sono accadute tante altre cose grottesche, che proprio non riesco a capire: uomini che hanno relazioni con altri uomini donne con altre donne, o con bambini. Certe cose in India nemmeno le conoscevamo. Perché succedono qui?
Non credo che accadessero cinquant’anni fa, anche in questi Paesi. Perché abbiamo abbandonato il nostro pudore e siamo rimasti vittime di simili assurdità? Penso che abbiano dei bhoot o dei baddha dentro di loro, o qualcosa di orribile, ma il tutto è assolutamente innaturale, assurdo. Uomini sposati che mettono gli occhi su donne nubili, scapoli che hanno relazioni di ogni genere. Non ci crederete, ma queste cose non succedevano in India. Certo adesso i costumi occidentali si stanno diffondendo, ma direi che tuttora nelle famiglie normali tutto questo non accade.

Vedete i bambini? L’altro giorno Guido mi ha fatto portare un regalo da una bambina, una bambina molto timida, che si teneva il vestitino così. La timidezza è l’ornamento di una donna. I bambini sono tutti timidi, l’avete notato? D’accordo, adesso ci sono bambini ‘emancipati’, come si dice. Ma normalmente ai bambini non piace la mancanza di pudore. Certo ora la mancanza di pudore è arrivata a un punto tale che andare in giro nudi significa essere molto progrediti. È pazzesco. Mi hanno detto che c’era qualcuno che voleva salvare gli aborigeni. I quali però erano così ammirati dalla gente di pelle bianca, che hanno finito per accettare ogni cosa, fino ad avere relazioni anche con figlie, sorelle e madri. Spirito di competizione.

È un argomento piuttosto sgradevole di cui parlare. non riesco a capire come gli esseri umani possano scendere a quel livello. Adesso abbiamo Sahaja Yoga, grazie al quale voi siete diventati consapevoli dei vostri tabù naturali. Sono lì dentro di voi, a livello potenziale, ve l’ho detto. Adesso sono illuminati e voi li avete subito accettato. Non mi aspettavo così tanto, ve lo dico, ma li avete accettati. Non solo, ma li apprezzate e li praticate.
Guardate le vite dei grandi santi. Non di un personaggio come Diana, che adesso chiamano santa. Non aveva Mariada. Posso simpatizzare con lei perché il marito la tormentava e per altre cose, ma le Mariada sono molto importanti. Come poteva essere una santa?

Se diventate soltanto un normale essere umano, che ha i suoi tabù, che capisce, che è consapevole, allora la gente dirà: “Che uomo straordinario!” Straordinario? Era già nato così! Eppure, soprattutto in occidente, sarà lodato come qualcuno di eccezionale.
Oggi l’opinione della maggioranza è legge. Ma la maggioranza degli esseri umani è stupida, così tutto quello che è stupido è tenuto in grande conto. Non hanno un briciolo di cervello, né di intelligenza per capire come i limiti possano aiutare. Prendiamo per esempio l’alcool. Non ha mai fatto bene a nessuno, ma se non bevete non siete presi in considerazione. Non vi parleranno nemmeno, come se senza bere alcool uno non avesse il diritto di parlare.
L’idea è così diffusa che, in tutti i ricevimenti a cui partecipavamo, soltanto mio marito e io non bevevamo alcolici. E gli altri bevevano anche più del normale, perché gli alcolici erano gratuiti. Tutto veleno, gli alcolici non sono altro che veleno che ci rovina completamente.

Adesso le sigarette sono diventate tabù. Ma insomma, perché ancora fumano? Non capisco. Fumano ancora come ciminiere, e non hanno il coraggio di smettere, anche se ormai c’è scritto: ‘Vietato fumare dappertutto. Quando incominceranno con: ‘È vietato alcool’? Eppure vedono che è così pericoloso, che è contro la consapevolezza umana, che la gente non sta in piedi, che si insulta, che si azzuffa. Vi dico che se la smettessero con l’alcool, tutta la mancanza di pudore sparirebbe. Perché quando si beve alcool la consapevolezza si distorce. Un alcolizzato mi ha detto una volta che quando beveva non vedeva più sua sorella come tale, ma come un’amante. Eppure per questioni di status sociale la gente deve bere. Non comprendiamo quanto i nostri tabù primordiali siano stati danneggiati dai meccanismi sociali. Per esempio dal desiderio di appartenere ad un’elite.

Ganesha è il nostro punto di riferimento. Guardatelo. Non ha niente dell’élite. Mangia come un ingordo, vi guarda come se stesse per picchiarvi con la sua mazza. Per Ganesha non esiste il perdono. Quando diventò Cristo, acquistò la capacità di perdonare. Non so come abbia fatto. Ma per Ganesha non c’è assolutamente perdono. Non provate a chiedergli perdono, perché non perdona mai. Anche se sua Madre gli dice di perdonare, non vuole. Non perdona mai. Ma quando la Madre dice: “Io perdono”, allora lo fa anche lui, perché una delle sue caratteristiche è di essere estremamente obbediente a sua Madre. Assolutamente. Così se la Madre perdona, anche lui perdona. Altrimenti non perdona mai, mai.

E questo è il motivo per cui ci sono tante brutte malattie. Se non lo rispettate allora arriveranno impotenza, AIDS, e tutti i vari mali misteriosi. È stato difficile per me trattare con persone che soffrivano di queste malattie, perché Shri Ganesha accetta il mio perdono, ma appena ne ha la possibilità riparte all’attacco. Vedete, anche le Divinità hanno il loro Dharma. Vi dà tante cose: saggezza, discriminazione e comprensione ma, se non gli obbedite, allora è difficile fermarlo.

È veramente arduo dire a qualcuno di non fare qualcosa. Ma la Natura poi comincia a reagire. Se volete ammalarvi è facile, ma poi curarsi il Mooladhara è molto, molto complicato. Naturalmente potete riuscirvi alla fine, ma le malattie più difficili vengono dal Mooladhara. Ganesha è il bambino, l’eterno bambino, l’innocenza, ma nonostante questo non vi può perdonare se disturbate la vostra innocenza. La Madre è l’esatto opposto: vi vuole salvare a ogni costo. Ma non così Ganesha. Lui dice: “D’accordo, e allora vai all’inferno.”

E l’inferno è proprio nella vostra vita. Questa gente che beve, che fuma, che si prostituisce, è questo l’inferno. Che cos’altro è l’inferno? E lui non vi salverà mai dall’inferno. Nell’Arthi a Shri Ganesha, in marathi, si chiede una sola cosa: “Salvami al tempo della mia resurrezione.”. Non gli si chiede di proteggere, ma di salvare, perché Shri Ganesha è seduto su ogni chakra come un saggio rettore di università. Anche se Vishnu è dalla vostra parte, o Mahadeva, ma Shri Ganesha dice: ”No!”, allora niente ascesa della Kundalini, non c’è niente da fare.

Ve lo dico adesso, con i vostri bambini presenti. In questi tempi moderni, cose orribili succedono ai bambini. Penso che tutte le negatività si stiano muovendo contro l’innocenza. Ovunque ci siano bambini vien fatto loro del male, vengono loro insegnate brutte cose, perfino nelle scuole tutto è veramente orribile. Così dobbiamo essere molto molto attenti per quel che riguarda i nostri figli. Dobbiamo guidarli nella maniera più appropriata, proteggerli, non togliere loro i tabù, le restrizioni primordiali. Queste devono essere salvate e preservate. Se un bambino si comporta bene, apprezzatelo. Non è grave se fa un po’ il birichino, ma se fa qualcosa che va contro Shri Ganesha, allora state attenti. Gli possono venire tutte le malattie, e se questi tabù vengono distrutti nell’infanzia, è difficile ricostruirli.

Ho sempre detto però che l’innocenza non si perde mai, che ci sono soltanto nuvole che cercano di coprirla e oscurarla. Ma con l’innocenza coperta e oscurata diventiamo piuttosto ignoranti e non vediamo gli errori che abbiamo fatto. Vederli però è vostro dovere. La vostra società è orrenda, la prossima generazione non so dove finirà. Quando ci penso, mi spavento nel vero senso della parola. La soluzione è che voi siate attenti ai vostri bambini, ai loro pensieri, alla loro attitudine verso Shri Ganesha. Per Ganesha sono qualcosa di davvero speciale. Non immaginate quanto li ami e come sia sempre lì a proteggerli. Se protegge qualcuno, sono i bambini. Cercate davvero di capire quello che ho detto. Se volete varcare il confine fra la vita umana e quella spirituale, la cosa più importante è il vostro Shri Ganesha. Quando la Kundalini sale, Shri Ganesha la sostiene in modo che possa ascendere. Ed è anche lui che vi suggerisce che vi state comportando male. Si cura di voi, ma non vi perdona.

Non è difficile, ma vedete come la gente parla, senza pudore, dei propri bisogni fisici. Neppure gli animali farebbero così. Cercate di gioire di cose che danno vera gioia. Per esempio i fiori, la Natura, i giardini. Invece di distruggere la Natura, cercate di fare qualcosa per lei, di renderla bella. Di creare un bel giardino, un bel posto. Se c’è innocenza non ci sarà avidità, competitività, attaccamento. Semplicemente godremo nel vedere la bellezza dei frutti della nostra creatività.

La gente è andata veramente oltre i limiti, in maniera impensabile. Per esempio qui in Europa non dovreste coltivare più frutta. Perché ? Per non far abbassare il prezzo. Avete così tanta frutta, perché non la mandate dove non ne hanno? No, piuttosto la distruggono ma non lo fanno. Non c’è amore per gli altri, e si distrugge la produzione che supera il fabbisogno previsto solo per tenere alti i prezzi. È molto, molto crudele. Pensano solo ai soldi, ai soldi, ai soldi. Questo succede e continua a succedere, ma sono sicura che arriverà il giorno in cui tutto questo finirà.

I pub sono le costruzioni più belle nei paesini inglesi, e glorificare il consumo di alcool è la cosa più importante da fare. È così per tutti, è un fatto scontato, assodato. Vorrei solo che tutti voi aveste questo desiderio: che il bere faccia la stessa fine del fumo. Se ci mettete il desiderio, questo potrà aiutare l’arrivo di una qualche soluzione. Personalmente penso che sia proprio l’abitudine al bere che fa nascere le attitudini perverse degli esseri umani. Una persona normale, con un cervello normale, perché dovrebbe fare certe cose ? Combattere, litigare, uccidere, ricorrere alla violenza ? Non si riesce a capire come una persona normale potrebbe fare cose simili.

Shri Ganesha vi dà equilibrio. È lui che vi tiene nel sentiero giusto. Ma se non volete ascoltarlo, verrete cacciati. Spero che comprendiate la vostra relazione con la Natura, con Shri Ganesha e con la Kundalini. Sono aspetti che si identificano interamente l’uno con l’altro, sono assolutamente uniti. Se cominciate ad amare la Natura, tutte le idee che vi portano a rovinare l’innocenza spariranno.
Molti anni fa mi piaceva comporre poesie sulla Natura, che amavo profondamente. Ma poi mi sono detta: ”Devi lavorare per Sahaja Yoga. Se continui a fare poesie, ti diranno tutti che sei una poetessa...” Sapete, non mi interessava un ruolo del genere, e così ho smesso. Ero un’ottima sportiva, ho partecipato, arrivando prima, a molte gare e ho vinto dei campionati. Ma ho lasciato perdere. Qualunque cosa abbia fatto, l’ho fatta bene e senza tirarmi indietro. Ho studiato medicina, ero la prima all’Università. Ho smesso. Perché? Perché sono la Madre Primordiale, e devo fare il lavoro di risvegliare la Natura primordiale, il Dharma, dentro gli esseri umani. È questo che devo fare, e niente altro. In effetti non faccio niente perché tutto è fatto dalla Natura, da Shri Ganesha, da Vishnu, da Mahesha e da tutti gli altri. Sono loro che stanno lavorando.

Qual è la connessione ? Che loro esistono tutti nel mio corpo e che ognuno di loro è guidato dal suo Dharma. È questa la relazione che esiste, ed è spontanea, automatica, innata. Per esempio questo ventilatore è predisposto in maniera che basta spingere un bottone e funziona. In questo stesso modo tutte le Divinità sono connesse con Me, e hanno uno straordinario senso del protocollo, un insuperabile rispetto. Basta che io dica qualcosa, non serve altro. Quello che vi sto dicendo è molto profondo: che siete esseri umani, che dentro di voi c’è il vostro Dharma, e che se andate contro il Dharma sarete perduti. È in voi, nello stato potenziale. Spero che comprendiate quanto sia importante essere consapevoli delle restrizioni che vi riguardano, e che sono dentro di voi. Grazie a voi tutti.

Che Dio vi benedica.
