Toespraak tot Sahaja yogi’s - Open je hart - Dorset, UK - 02/08/1981

Translation not verified. Dear yogi, register as volunteer to do so.
Vertaling niet geverifieerd. Beste yogi, registreer als vrijwilliger om dit te doen.

Wat een mooie plaats waar wij nu zijn!

Het is een echte zegen voor Sahaja Yoga, die ons werd gegeven om ons te ontspannen. Ontspan je maar goed, want het is slechts in die ontspanning dat wij beseffen dat wij nu gerealiseerde zielen zijn, dat wij in het Koninkrijk van de hemel zijn binnengetreden. Wij kunnen de schoonheid zien die God rondom ons heeft geschapen en wij zijn gevoelig geworden voor Zijn genade, Zijn goedgunstigheid en Zijn zegen.

Ik ben heel blij dat jullie dit seminarie georganiseerd hebben. Het is altijd Mijn wens geweest dat jullie seminaries zouden organiseren om allemaal samen te komen, samen te leven en elkaar te begrijpen. Op het grove niveau werken deze seminaries zonder twijfel vele zaken uit, maar op een subtieler niveau hebben de seminaries van Sahaja Yogi's veel meer betekenis. Het betekent dat een sterke kern zich op verscheidene plaatsen van het land stevig inplant en deze sterke kern kan dan een mechanisme vormen dat krachtige bundels van vibraties over deze streken uitstraalt. Het is een grootse taak om deze mechanismen van het Goddelijke op te bouwen in de verschillende streken van jullie land.

Zo deed bijvoorbeeld Moeder Aarde haar werk.

Overal waar het mogelijk was, schiep Zij levende Godheden om te tonen dat God bestaat en nu zijn jullie zelf in staat de vibraties te testen en zelf vast te stellen hoeveel werk Zij heeft verricht. Zij schiep dit prachtige universum. Zij schiep jullie ook. Zij schiep de Kundalini in jullie en Zij stelt de schoonheid van de natuur voor. Jullie ontvangen Haar weldaden als jullie in Haar bijzijn samenkomen en dan zien jullie zelf hoezeer Zij jullie allen in dezelfde mate zegent. Voor Haar is er geen verschil tussen jullie en andere mensen. Maar diegenen die gevoelig zijn, die subtieler zijn, beleven daar veel meer vreugde aan.

In elk land komt het hoofdprobleem op een andere manier tot uiting, zoals ook in dit land het belangrijkste probleem op een specifieke wijze tot uiting komt en een andere vorm aanneemt. Aanvankelijk stelde Ik vast dat de mensen hier uiterst agressief, sceptisch en soms ook onbeleefd waren.

Dat geeft niet, dat is voor Mij van geen belang. Geleidelijk aan verandert dat. Nu zijn zij bewust geworden van wat zij kregen, van welke rol zij spelen en hoe belangrijk het is een Engelsman te zijn (en als ik "Engelsman" zeg, dan bedoel Ik daarmee alle Engelsen zonder onderscheid) en hoe zij een integrerend deel van het hart van het universum moeten worden. Ik vraag Mij af hoevelen van jullie beseffen hoe belangrijk het is een Engelsman te zijn? In feite is het zo dat alles wat in dit land gebeurt, nadien verder circuleert.

Als bijvoorbeeld dit huwelijk (Diana en Charles) in om het even welke koninklijke familie had plaatsgevonden, dan zou dat nieuws minder ophef gemaakt hebben. Alles circuleert vanuit dit land. Misschien vinden jullie dat zelf niet zo bijzonder. Jullie vragen je misschien af wat er zo bijzonder aan is om een Engelsman te zijn. Maar waarom accepteren de mensen zoveel zaken die van jullie komen? Hetzelfde gebeurt met de monarchie. De meeste landen hebben dit systeem verworpen, maar hier bestaat zij nog, behoudt zij een aanzienlijke positie en wordt het symbool van de monarchie ook fier in ere gehouden. En wat dit huwelijk betreft: zoveel koninklijke huwelijken hebben protest en afschuw uitgelokt of interesseren niemand meer. En toch vindt zulk een voorspoedige gebeurtenis precies hier plaats, opdat iedereen het zou zien, opdat vele landen het zouden kunnen bekijken, het appreciëren en er vreugde aan beleven. Dat is verbazingwekkend en overstijgt het rationele en alle menselijk begrip en heeft geen logische uitleg. Men kan zich afvragen waar hier de logica blijft. Maar wanneer men de vreugde vindt, dan wil men niets anders dan die vreugde proeven zonder haar te analyseren.

Jullie moeten dus begrijpen dat jullie een integrerend deel zijn van het hart van het universum. Eén zaak is essentieel, namelijk dat jullie zeer flexibele mensen zijn. Jullie moeten de flexibiliteit hebben van de hartcellen. Het hart moet pompen. Het moet sterk zijn.

Verrassend genoeg is jullie embleem de leeuw, dus moeten jullie een leeuwenhart hebben. Als iemand een leeuwenhart heeft, betekent dit dat hij geen vrees kent, koning is, weet dat hij de koning is en ook leeft als een koning, als een leeuw. In de astrologie is de leeuw een zeer vrijgevig mens. Een leeuwenhart hebben, betekent: niets vrezen, voor niemand bang zijn. Maar als je in de Engelse taal iets leest of naar iemand luistert, hoort men om de drie zinnen woorden als: "Ik ben bang te moeten zeggen dat ... ik vrees dat ..." Deze uitdrukkingen moet men laten varen en uit de Sahaja Yoga woordenschat verbannen.

Waarvoor zou men bang moeten zijn? Sommigen denken dat men dit zegt om een ander niet te kwetsen, maar er zijn zoveel manieren om zich uit te drukken zonder wie ook te kwetsen. Waar zijn wij dan bang voor?

Een zwak mens kan niet liefhebben; alleen iemand die sterk is kan dat. Wanneer jullie over liefde spreken, onderzoek dan eerst of jullie sterk genoeg zijn om lief te hebben of niet. Liefhebben is niet gemakkelijk, zelfs niet als het om fysieke liefde gaat. Simpelweg van je partner houden is geen gemakkelijke zaak. Jullie moeten een zeer sterk moreel bewustzijn hebben, anders verandert men van liefde om de vijf minuten. Dat soort liefde heeft geen betekenis. Jullie moeten zeer sterke ideeën hebben en dat niet alleen in je hoofd, maar werkelijk in jezelf ingebouwd. Ik denk dat zeer weinigen onder jullie mogen beweren zoveel liefde te bezitten als Romeo. Denken dat je een Romeo bent, is gemakkelijk, maar het zijn is iets anders. Je kan wel denken dat je de koning van Engeland bent - je doet maar - maar daarom word je het nog niet.

Om Romeo zelf te zijn, moet je over een zeer sterk karakter beschikken, een grote zin voor opoffering, liefde en je moet weten wat je werkelijk wil. Wat je wil, is liefhebben, niet meer of niet minder. Zie je, als een mens verliefd wordt, moet dat voor altijd en altijd en altijd zijn! Als hij echter steeds weer verliefd wordt, kan dat geen liefde zijn.

Zo wordt deze ervaring ook een soort van verboden vrucht voor de meesten van jullie. God liefhebben is nog moeilijker: zonder Hem te zien, zonder Hem te kennen, zonder Zijn weldaden te kennen, zonder realisatie te krijgen, is het heel moeilijk. Maar vandaag is dat niet meer zo. En toch moeten jullie nog de vrees uit jullie geest verbannen.

Heb vertrouwen! Vertrouw op jezelf en anderen. Tracht vooreerst vertrouwen te hebben in jezelf. Als je fouten hebt gemaakt, moet je zeggen: ja, ik heb fouten gemaakt, akkoord, en dan? Heb vertrouwen in jezelf, in je mogelijkheden om je te verbeteren. Vertrouwen hebben in zichzelf betekent niet blindweg in het ego belanden. Dat betekent het niet. Vertrouwen hebben in jezelf betekent: "Ik kan mezelf verbeteren... Ik kan vooruitgaan. Ik kan beter. "Sommigen denken dat als men zelfvertrouwen heeft, dit betekent dat men nooit moet toegeven dat men iets verkeerds heeft gedaan en dat men nooit mag zeggen: "Het was fout, ik kan het verbeteren." Deze ideeën zijn vals. Jullie moeten zelfvertrouwen hebben en tot jezelf zeggen: "Ja, ik heb fouten gemaakt, ik heb me niet goed gedragen, ik ben gestruikeld, maar ik kan het rechtzetten, ik heb deze kracht in mij, ik kan die dingen overstijgen.

Ik heb in mij die kwaliteit, die ik in mijn voordeel kan aanwenden."

Heb zelfvertrouwen! Besef dat jullie gerealiseerde zielen zijn.

Vertrouw erop dat God jullie liefheeft. Hij heeft jullie gekozen als zijn instrumenten. Hou van jezelf! Jullie zijn zonder twijfel uniek. In feite is ieder menselijk wezen, ieder individu een unieke persoonlijkheid. Maar na de zelfrealisatie zijn jullie absoluut uniek. Men moet wel voldoende onderscheidingsvermogen hebben: dit betekent niet dat men er een egotrip moet van maken.

Als jullie jezelf niet kunnen verbeteren, zijn jullie geen meester over jezelf. Jullie zijn inderdaad niet volmaakt. Jullie zijn uniek, maar niet volmaakt. Jullie moeten jezelf nog vervolmaken. Deze woorden kunnen verwarrend zijn. Als Ik zeg dat jullie uniek zijn, denken jullie volmaakt te zijn, maar het gaat om twee verschillende woorden: uniek en volmaakt. Men kan uniek zijn én onvolmaakt. Jullie moeten dus jezelf vervolmaken en zelfvertrouwen hebben dat je jezelf kan vervolmaken. Dank zij de Kundalini-ontwaking, door jullie chakra's te zuiveren en jezelf te leren begrijpen, kan je jezelf vervolmaken. Jullie moeten jezelf verbeteren.

Ik kan dat op verschillende manieren uitleggen: rechtstreeks, onrechtstreeks, met jullie vrienden als tussenpersoon, maar op één of andere manier wijs Ik jullie het probleem aan. Jullie moeten beseffen dat Ik Mij in jullie bevind.

Ik ben dat deel van jullie dat het onderscheidingsvermogen is. Wanneer jullie je eigen onderscheidingsvermogen niet kunnen ontcijferen, tracht Ik jullie op één of andere manier in de goede richting te brengen. Maar sommige mensen voelen zich gekwetst, anderen nemen het slecht op en sommigen nemen het aan. Als jullie zoekers zijn en jullie willen groeien, dan zijn jullie zeker uniek, dan zijn jullie speciaal gezegend en moeten jullie speciale aandacht besteden aan jezelf. Jullie kunnen je niet veroorloven met jezelf te sollen. Daarom moeten jullie dat onderscheid maken tussen het ego of de egotrip en jullie groei.

Het ego haalt je opnieuw naar beneden en kwetst je. Het is alsof je door iets in de lucht geslingerd wordt en als je terug op de grond terechtkomt, breek je je nek of zoiets. Dat is wat je met ego bereikt.

De evolutie brengt je echter over die begrenzingen heen.

En jullie stijgen niet alleen (tot op een hoger niveau), jullie trekken ook anderen mee. Tijdens deze spirituele groei ontwikkelen jullie onmetelijke krachten. Hoe hoger jullie geraken, hoe beter het is. Maar jullie kunnen niet opstijgen door te denken dat jullie volmaakt zijn.

Ziehier het verhaal van een meester en zijn leerling. De meester was zeer vriendelijk voor zijn leerling. Deze kwam hem zijn creaties laten zien. Hij was zeer vriendelijk en telkens zei hij: "Dit heb ik goed gedaan, dit is wat ik niet heb kunnen doen. Leg mij alstublieft uit hoe ik dat kan verbeteren." En de meester zei: "Heel goed, zo kan je dat corrigeren." En op een dag kwam de leerling en zei: "Nu is het perfect." En de meester antwoordde: "Vanaf nu ben je helemaal geen leerling meer, je moet mij niet meer komen bezoeken."

Hij had ook een andere leerling die elke dag kwam om zichzelf te verbeteren en die tot de meester zei: "Nu denk ik dat ik anderen kan onderwijzen, zij het dan nog niet op een perfecte wijze."

En de meester antwoordde: "Dat is goed, ga en onderwijs."

De derde leerling bleef moeite doen om zijn gebreken te onderscheiden en te verbeteren, hij werkte met volharding en vasthoudendheid, en op een dag kwam hij bij de meester en zei: "Meester, ik zal U nu niet meer lastigvallen." En de meester antwoordde: "Dat is goed, neem nu mijn plaats in."

Dat moeten we dus goed begrijpen: wanneer men hogerop geraakt, wordt men nederiger. Dit is juist het tegenovergestelde van wat de mensen denken. Zij denken dat zij tijdens hun spirituele groei speciale krachten hebben verworven. Ik begrijp niet dat sommigen zo over zichzelf praten en dat zij zeggen: "Ik heb veel aanleg voor het spirituele, ik ben al op een hoog niveau..." en andere dingen van dien aard.

Zij kennen zichzelf certificaten toe en dit bereikt zulke proporties dat zij plots op hun neus vallen. Zo kan het niet, maar mensen die groeien, vertonen bepaalde kwaliteiten.

Het eerste teken is het vermogen om collectief te zijn. In hoeverre ben je collectief? Met hoeveel mensen kom je goed overeen?

Met hoeveel dingen kan je lachen? Dit is één van de belangrijkste kwaliteiten. De tweede hoedanigheid is: in welke mate je de dominantie aanvaardt van iemand die je zin voor collectiviteit aantast. Je moet een onafhankelijke persoonlijkheid bezitten. Laat anderen je persoonlijkheid niet in het gedrang brengen. Neem het voorbeeld van een baas en jij bent de bediende. Jij bent gerealiseerd en de baas niet. Of misschien zijn beiden gerealiseerd. Laten we dat nemen. Als één van de twee groeit, wordt hij nederiger en beter. Zij zullen een aangename relatie opbouwen, maar slechts tot op een zeker punt: de bediende zal het nooit met zijn baas op een akkoordje gooien ten koste van zijn evolutie, zijn collectieve rol of zijn vrijgevigheid en beschikbaarheid tegenover anderen. Op dat punt zal hij geen enkele overheersing toestaan.

In hoeverre voel je je verantwoordelijk voor jezelf? Dit is de tweede aanwijzing: in hoeverre ben je verantwoordelijk als cel van het hart? Elke cel die zijn rol niet speelt, berokkent het hart schade. Elke cel van het hart moet uiterst gevoelig en gehoorzaam zijn tegenover het Zelf, tegenover de Spirit. Zij moet actief zijn en harder werken wanneer er nood aan is en het is ook zij die de meeste vreugde krijgt.

Het derde teken is dat geen enkele onzuiverheid mag worden toegestaan. Zoals Ik al zei, is het eerste teken jullie zin voor het collectieve, het tweede jullie verantwoordelijkheidsgevoel en het derde jullie zuiverheid.

Om te beginnen de zuiverheid van je eigen hart, in alle eerlijkheid. Wanneer Ik dat zeg, beseffen jullie dat de doorsnee Engelsman het tegengestelde denkt, tenminste in de hedendaagse tijd. Ik spreek niet over vroegere periodes. Het hart moet zuiver zijn, doorzichtig, open. Geef anderen je vertrouwen.

Spreek iedereen aan met een open hart. Vertrouw anderen! Waarom twijfelen jullie? Als jullie niet aan jezelf twijfelden, zouden jullie niet aan anderen twijfelen. Wat zouden zij van jullie kunnen stelen? Wat bezitten jullie? Niemand zal jullie neus of ogen stelen, jullie zijn intact.

Dat zit allemaal goed vast en er zal niets wegvliegen. Hoe kan men iemand die gerealiseerd is, kwaad doen? Als jullie hart zuiver is, kunnen jullie de anderen heel duidelijk doorzien. De onschuld is zo krachtig!

Zo krachtig dat één blik een demon kan doden. De zuiverheid van het hart! In feite is het zo dat wanneer het hart onzuiver wordt, deze onzuiverheden verder vloeien naar andere terreinen. Het is in die zin dat de zaken gebeuren vanuit het hart. Velen denken dat het lichaam onzuiver wordt. Ik denk dat eerst het hart onzuiver wordt en dat dit vervolgens uitzwermt naar (andere delen van) het lichaam en zich ergens anders fixeert.

Laat jullie hart open zijn zoals dat van een kind. Een open hart! Waarom zouden jullie voor wie dan ook bang zijn? Wat belet je vertrouwen te hebben? Wat doet je kwaad worden op iemand?

Praat met iedereen, reik iedereen de hand, wees vriendelijk met iedereen. Als je op je weg iemand ontmoet die in moeilijkheden is, als iemand niet kan zitten of een probleem heeft, tracht er dan wat aan te doen. Als iemand niet kan staan, sta dan je plaats af. Tracht te geven met een zuiver hart. Als je hart niet zuiver is, kan het nooit geven.

De vraag is hoe men het hart kan zuiveren. Félicité wou dat Ik het daar vandaag zou over hebben. In het grootwarenhuis kan je geen borstel kopen om dit werkje te doen! Er bestaat geen speciaal poetsmiddel om het af te wassen en toch is er een oplossing.

Dompel je hart onder in de liefde van jullie Moeder. Laat dit gewoon gebeuren. Kijk zelf hoeveel Zij van jullie houdt. Ik heb vertrouwen in jullie. Er zijn soms mensen die Mij uitlachen, sommigen van die zogezegde heiligen die verondersteld worden belangrijke mensen te zijn. Zij kunnen niet begrijpen hoe Ik jullie Mijn vertrouwen kan geven.

Zij zeggen over jullie: "Dat zijn allemaal hopeloze gevallen, het zijn vreselijke mensen, hoe kan U ze vertrouwen? Het zijn geen Sannyasins of Stadhuis. Zij zijn niets. Het zijn maar gewone mensen." In hun ogen zijn jullie niets waard. Als jullie naar hen toe zouden gaan, zouden zij jullie gedurende drie maanden op jullie hoofd laten staan. Zij zijn in staat jullie voor drie jaar op te hangen boven een waterput. Ik weet niet wat zij zouden kunnen uitvinden om jullie te testen. Maar vanaf de eerste dag dat Ik jullie heb ontmoet, heb Ik jullie mijn vertrouwen gegeven. Vanaf de eerste dag heb Ik jullie vertrouwd en vanaf de eerste dag heb Ik op jullie gewerkt, goed wetend wie jullie waren, vertrouwend op jullie Spirit en wetend dat deze uiteindelijk zou schitteren. Op dezelfde manier moeten jullie ook vertrouwen hebben. Soms lacht men met anderen.

Ik heb vastgesteld dat Sahaja Yogi's anderen uitlachten en belachelijk maken wanneer zij naar Mij toe komen. Heb vertrouwen in hen! Door hen vertrouwen te geven, zullen jullie hen respecteren.

Je moet in jezelf geloven en vreugde beleven aan de wijze waarop je meegeleid wordt in de stroom van liefde van jullie Moeder, zoals een bloem die in de stroom valt, zich laat meevoeren en vreugde beleeft aan al het mooie van de stroom. Zo moet jullie vreugde zijn. Wanneer deze vreugde in jullie komt, zullen jullie vertrouwen krijgen. En heb vertrouwen in jullie Moeder.

Ik tracht jullie op verschillende manieren te corrigeren, maar jullie kunnen van één zaak zeker zijn: wat Ik ook probeer of wat Ik voor jullie doe, alles wat Ik doe voor jullie, is om jullie te zuiveren. Dat is Mijn werk. Misschien zullen jullie soms de indruk hebben dat Ik in het publiek dingen zeg die jullie aangaan. Misschien zal jullie imago er onder lijden of wat jullie er ook mogen van denken. Neem het niet zo op.

Dat gebeurt voor jullie welzijn van de Spirit en dat is de moeilijkste taak.

"Bemin je naaste als jezelf." Wie is je naaste? Het is een Sahaja Yogi. Help hem dus. En heb vertrouwen in je Moeder. Zoals Ik jullie vertrouwde, moeten jullie Mij vertrouwen en het zal uitwerken.

Open jullie hart voor dit vertrouwen. Maak je geen zorgen of het protocollair in orde is, of het volledig respectvol is of niet, want het hart weet dat. Wat je ook doet met het hart, in alle eerlijkheid, zal ook respectabel zijn, want daar verblijft de Spirit die zich manifesteert.

De Spirit zorgt daarvoor. Elke poging om dit van buiten uit te controleren, zal falen. Het is dit vertrouwen in je hart, vol liefde dat alles goed zal doen verlopen. Het geeft niet. Vandaag heeft iemand Mij bloemen gebracht. Volgens haar was het slechts onkruid. Zij was langs het station gelopen en had daar die bloemen geplukt. De stationschef en zijn vrouw waren heel lief en hadden gezegd: "Ga uw gang maar, neem er zoveel u wilt, het zijn maar wilde bloemen." En zij zijn zo geurig!

Zij behoren tot de geurigste bloemen die Ik ken. En toch is het maar onkruid. Hun vorm komt niet overeen met die van andere bloemen, maar ze zijn geuriger dan andere bloemen. Liefde verschaft alle verfijning. Niet over liefde praten maar werkelijk liefhebben, dat geeft vreugde. Vandaag wou Ik jullie iets moois vertellen - wil je de deur sluiten? - over Griekenland voor we met de puja beginnen. (Gedurende de laatste tien minuten zijn er een paar zeer interessante dingen gebeurd.)

Toen Ik naar Griekenland ging vertelden ze Me dat ze aanvankelijk geloofden in één Moeder, in één Primordiale Moeder, maar na verloop van tijd kwamen Indo-Arische mensen naar Griekenland en zij zeiden: "Ja, er is één Moeder, maar Zij heeft vele aspecten en deze aspecten vinden hun uitdrukking in verschillende Goden."

En zij vertelden over de Goden. Later maakten zij (de Grieken) er totaal vermenselijkte Goden van. Maar een aantal zaken bleven intact, zoals de naam van Athena, de Godin, de Primordiale Moeder. En Athena... "Athe" betekent "primordiaal" (oorspronkelijk) in het Sanskriet. En Athena schonk hen de spraak en "water" noemden zij "niron", en in het Sanskriet is het Nira. Mijn naam is Nira. Het is verbazend hoeveel woorden op elkaar gelijken. Ik vertelde hen over de centra en zij noemen ze "kendro", wat in het Sanskriet "ken" is.

Maar het beste was Delphi, waar Ik ook naartoe ging. We waren verbaasd toen ze zeiden dat het de navel is van het universum. Ik zei: "Europa is de lever en Griekenland is de navel." Zij toonden het (precieze) punt dat de navel is. Het was gevibreerd. En niet enkel dat. Zij toonden Mij een berg en zeiden dat dit de mond was, die inderdaad de uitdrukking is van de navel, de mond die inderdaad uit Moeder Aarde te voorschijn komt.

Moge God jullie zegenen.