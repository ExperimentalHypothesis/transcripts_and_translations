Šiandien mes esame čia pašlovinti Kristų, nes Jis prisikėlė iš mirusiųjų.

Yra daugybė teorijų apie Jo mirtį, bet iš tikrųjų Jis pats prisikėlė ir tada iškeliavo į Indiją, ten apsigyveno su savo Motina. Laikotarpis po Jo prisikėlimo nėra aprašytas jokiose knygose, bet vienoje iš Puranų apie Šalivahaną, vieną iš karalių dinastijos, kuriai aš taip pat priklausau, jis sutiko Kristų Kašmyre ir paklausė Jo: „Koks Tavo vardas?“ Jis pasakė: „Mano vardas yra Issa.“ Ir tada jis taip pat paklausė Jo: „Iš kokios šalies Tu atkeliavai, iš kokios vietos?“ Jis pasakė: „Aš atkeliavau iš šalies, kuri yra svetima tau ir man, ir dabar esu savo šalyje.“ Štai kaip, manau, Jis įvertino Indiją. Jis taip pat gydė žmones ten, Jo ir Jo Motinos kapai taip pat ten yra. Taigi yra ir kitokių pasakojimų, kuriuos sukūrė žmonės, mažai apie Jį težinantys. Bet, kad ir ką skaitysite, suprasite, kad Kristus buvo labai sužavėtas ir labai daug ten galėjo pasimokyti apie moralę iš indų šventraščių, labai daug. Jam moralė buvo pati svarbiausia gyvenime, nes, kaip žinote, Jis buvo Šri Ganėšos inkarnacija. Taigi Jam Ganėšos principas buvo itin svarbus. Ir tą Jis išreiškė sakydamas: „Dešimtyje įsakymų yra pasakyta: „Negeisk svetimos moters (vyro)“, bet aš tvirtai jums sakau: „Neturėkite „svetimaujančių“ akių“ − iki tokio lygio, kad net akys negali būti „svetimaujančios“. Tai labai geras supratimas apie asmenybę, o šiais laikais matome, kad daugumos dėmesys juda aukštyn ir žemyn, svetimaujančiai. Taip pat vienoje iš Upanišadų skaičiau, kad vien tik pažiūrėti į moterį yra svetimavimas, net pagalvoti apie moterį yra svetimavimas, ir per daug kalbėti su moterimis yra svetimavimas.

Šiais laikais mačiau, kad yra tokių moterų, kurios išnaudojamos vešiesiems ryšiams, visur, kiekvienoje šalyje. Ir jos tiesiog plepa ir kalba su žmonėmis taip, ir kalba tokiu būdu, kad jie pasijaustų kuo labiau lepinami. Ir vienas iš būdų gauti naudos, nelegalių paslaugų iš pareigūnų, yra tokiu viešųjų ryšių būdu, tai labai būdinga. Ir tai iš dalies yra korupcijos priežastis daugelyje šalių. Moralė greta visokio tipo prievartos. Bet tas, kuris yra žiaurus, mafijos žmogus, tas, kuris laikomas atstumtuoju − iš jų visų patys blogiausi yra svetimautojai. Taigi kiekvienas turi suprasti, kaip svarbu, kad moralė būtų svarbiausia Sahadža jogoje. Svarbiausia, sakyčiau, mums taip pasisekė šiandien, kad turėtume tai švęsti Šri Ganėšos žemėje, kad turėtume būti čia, švęsti Jo prisikėlimą, kuris iš tiesų įvyko dėl Jo tyro, galima sakyti, absoliučiai Niškalank gyvenimo. Gyvenimo, kuris buvo toks tyras. Jis buvo toks tyras, nes Jis buvo ne kas kita kaip Čaitanija, Jis buvo ne kas kita kaip vibracijos.

Jis buvo toks tyras, kad galėjo vaikščioti ant vandens. Jis buvo toks tyras, kad mirtis negalėjo Jo pražudyti. Taigi mes turime siekti išsivalyti. Mes kalbame apie prisikėlimą, kai mąstome apie antrą gyvenimą. Kaip anksčiau sakiau, kiaušinis tampa paukščiu, tai vadinama „dvidžaha“, tai yra dukart gimusiu. Taip mes, kurie esame uždengti savo ego ir sąlygotumų, atsidengiame, kad taptume paukščiais, ir štai kaip sužinojome apie Brahmą, apie šią visą apimančią energiją, kuri yra Brahma. Ir štai kaip iš tikrųjų tapome „dvidžaha“ arba brahmanais. Tiems, kurie nepažino Brahmos, kokia nauda bet kokio garbinimo, bet kokio mantrų sakymo ir kito? Jūs nesate prisijungę, o jei nesate prisijungę − tai neturi prasmės. Bet mes turime pažvelgti į save, būtent į savo tyrumą.

Labai žemo lygio žmonėse pastebėjau, kad netyrumas kyla iš ką Kristus vadino „murmančiomis sielomis“. Tai yra žmonės, kurie apkalba kitus už nugarų ir tiesiog mėgaujasi tokio tipo kalbomis. Tai labai žema asmenybė. Manau, Sahadža jogoje tai turėtų visiškai išnykti, nes tai sukelia problemų, o pagrindinė Sahadža jogos stiprybė − kolektyviškumas − pažeidžiama. Dėl to aš ypač prašyčiau moterų, ypač lyderių žmonių, prisiimti didžiulę atsakomybę. Jei jos pradės taip kalbėti, domėtis tokiomis kalbomis, tai nukris iki tokio pat lygio ir jų motinystė bus pavojuje. Motina, kuri leidžia vaikams taip kalbėti, gadina visą savo vaikų gyvenimą. Tas, kuris blogai kalba apie bet ką Sahadža jogoje, yra labai pavojingas jiems abiems, o ypač sau pačiam. Taigi niekas neturėtų net blogai galvoti apie kitus, palikite vieną taip kalbantį. Jei kas taip kalba, turėtumėte užsikišti ausis ir pasakyti: „Nesakyk nieko, aš nenoriu nieko blogo apie nieką girdėti.“ Nes, kai pradedate apie ką nors blogai kalbėti, mes visi gauname blogus dalykus, kuriuos turi tas žmogus.

Be to, gadinamas mūsų protas, atsiranda neskaidrumas mūsų prote. Tada jūs pasikalbate su kitais, jis padidėja ir pasidaro blogesnis. Moterų atsakomybė yra būti labai atsargioms, nes tokie dalykai labiau vyksta tarp moterų, jos truputį labiau išsiskiriančios, turi išskirtinių draugių ir išskirtinį gyvenimą. Jos yra kitokios negu vyrai. Jei vyrai ant ko nors supyksta arba nori ką nors pasakyti, tiesiog eis, susikaus ir baigta. Bet moterys tai laikys savyje ir ką nors pasakys, o tai pradėti labai blogai, tai plinta kaip virusas ir yra labai užkrečiama. Taigi visi privalote atsiminti, kad pirmiausia, ko turite vengti, tai klausytis apkalbų, apkalbėti, kuždėtis. Tą patį sakiau Perte, nes anąkart, kai buvau atvažiavusi, pamačiau, kad žmonėms daromi baisūs dalykai. Dabar darsyk kartoju, nes mes esame taške, kuriame turime suprasti, kad moralė nėra tik apie tai, kas yra seksas, bet daug daugiau, daug plačiau negu tai. Dėl to, kad norime išsivalyti, introspektuokime.

Žmonės manęs klausia: „Kaip Jums taip pasisekė Rusijoje?“ Taip, rusai turi vieną labai gerą savybę − jie labai introspektuoja. Jei paskaitytumėte bet kurį rusų autoriaus romaną, nustebtumėte matydami, kad visi jie introspektuoja, visi veikėjai introspektuoja, jie nori matyti: „Kodėl aš tai darau?“ Pavyzdžiui, kažkas yra tinginys. Jis nedirba. Jis paskiria savo laiką skaitymui ar kam kitam, bet negali savo fizinio kūno priversti sukaupti jėgas. Tada jis introspektuoja: „Kodėl, kodėl aš toks tinginys? Kodėl negaliu būti aktyvesnis?“ Arba kažkoks žmogus yra problemiškas, piktas, ir žmonės jo nemėgsta. Užuot pykęs ant kitų, jis turi pamatyti save iš vidaus: „Kodėl manęs nemėgsta, kodėl aš žmonėms nerūpiu, kas tokio yra manyje, kas daro mane tokį apgailėtiną?“ Taigi pamatysite, kad esate arba sąlygoti, arba turite juokingą ego, kuris pasirodo ir verčia jus daryti nederamus dalykus, kurių daryti neturėtumėte. Vienas iš išsivalymo būdų, kurį galite naudoti savo protui, yra introspekcija. Dabartinė kultūra, kaip matau, nėra palanki žmonių gerovei. Jūs nežinote, kas dedasi žmonių galvose, ką jie gali padaryti, kaip toli gali eiti.

Nieko neįmanomo. Pastebėjau kai kuriose mūsų santuokose labai šokiruojančių dalykų, apie kuriuos vyrai ir moterys niekada nesakė man ir sirgo baisiomis ligomis. Ir jie tiesiog įvėlė mane į bėdą. Yra daug tokių, kurie pasielgė panašiai. Taigi, pirma, turite žinoti, kad negalite veidmainiauti Sahadža jogoje. Jei veidmainiaujate, jei netikite Sahadža joga nuoširdžiai, nesate visiškai jai atsidavę, jūs neišsivalote ir netampate savimi, tada būsite greitai atkleisti ir išmesti iš Sahadža jogos, be jokių abejonių. Aš neišmesiu, aš atleisiu, bet, kaip jums esu sakiusi, yra dvi jėgos, veikiančios Sahadža jogoje, viena yra išcentrinė, kita – įcentrinė. Įcentrinė jėga jus įtrauks, o išcentrinė jėga išmes. Taigi turite būti labai, labai atsargūs, nes, kad ir ką turite, tai iš tiesų nepakartojama, nuostabu, dieviška ir taip paprasta. Iš tiesų stebiuosi savimi, kaip pasiekiau visa tai, bet aš pasiekiau, nes, kaip sakiau, pati visur esanti Energija atliko dinamišką vaidmenį.

Ji veikia, nes dabar esame Krita Jugoje. Ši Krita Juga ateina, kai yra tarpas tarp vienos Jugos ir kitos Jugos. Turėjome Kali Jugą. Kali Juga turi pereiti į Satja Jugą, tarp jų yra Krita Juga, kai ji veikia, evoliucijos procesas irgi pradeda veikti. Taigi dabar prasidėjo paskutinė evoliucija ir vėl ši visur esanti Energija tapo labai dinamiška. Štai kaip jūs gaunate mano nuotraukas ir visus šiuos dalykus, taip pat matote, kaip žmonės gauna realizaciją, jūs patys esate nustebinti stebuklų, kurie jums įvyksta. Visi gali papasakoti apie šimtus stebuklų. Taigi visi šie stebuklai taip pat vyksta dėl visur esančios Energijos. Šiame taške, kai turime tokias galimybes, būdami veidmainiais kenksime sau. Jei kritikuosime kitus, o ne save, tai pavėluosime į autobusą.

Jūs turite suprasti laiko svarbą. Tai yra kai kas, ko žmonės nepaiso. Sahadža joga yra labai gerai, nes esate palaiminti ir jaučiate, kad esate saugūs, viskas yra labai gerai, jūs gaunate tiek daug brolių ir seserų, ir aš matau jūsų veidus, švytinčius kaip rožės; visa tai yra gerai, bet vis tiek yra tikimybė, kad jūs galite pasitraukti. Priežastis ta, kad jūs turite išsivalyti. Niekada nesiliauti tobulintis. Kai kurie žmonės, kai aš kalbu, niekada nesusimąsto, kad tai skirta būtent jiems, jie galvoja, kad sakau tai kažkam kitam. Todėl, prašau, pasistenkite suprasti, mes turime introspektuoti, mes turime medituoti. Kai tampame sąmoningi savo trūkumų atžvilgiu, pažvelgiame į juos ir jie išnyksta. Tai milžiniška užduotis, kurią turime atlikti – išlaisvinti visą žmoniją, būtent todėl jūs turite būti labai ypatingi. Jūs turite būti tobuli.

Žmonės jus matys. Aš mačiau, kad kai kurie žmonės labai mėgsta lipti į sceną, rodytis, puikuotis. Tai ego, suprantate, tai ego. Jei nesate tai, apie ką kalbate, niekas nežiūrės į jus rimtai. Atvirkščiai, jie dings iš Sahadža jogos. Jei puikuositės, žmonės sakys: „Tik pažvelkit, koks pasipūtėlis.“ Visi pastebi, kai jūs tai darote. Galbūt jie nepastebi to savyje, bet kituose gerai mato. Tad dėl visų panašių ego apraiškų jūs turite būti itin atsargūs. Tarkim, esate turtingi, tada bandote puikuotis, jei turite galios, tarkim, užimate tam tikras pareigas vyriausybėje, jūs nuolat išsišoksite, visais būdais, ir tai bus dirbtina. Aš pažįstu žmonių, kurie puikuojasi dėl absurdiškiausių dalykų, bereikšmių.

Aš nesuprantu, juk visi šie dalykai yra išoriški, jie jūsų nepraturtina, jie negali suteikti stiprybės, kurios jums reikia, jie niekuo negali jus papuošti. Visus tuos išorinius dalykus gali turėti kiekvienas, nieko didingo tame nėra. Tačiau tik sukauptas vidinis turtas gali jus apvalyti, ir tada gali įvykti prisikėlimas. Lygiai taip, kaip sakė Kristus. Atėjo prisikėlimo metas, jūs visi prisikėlę, tačiau vis dar privalote išsivalyti. Pirmiausia, kaip jau sakiau, moralė turi būti svarbiausias mūsų prioritetas. Dabar pamąstykite, kaip žmonės gyvena. Pateiksiu pavyzdį. Mes su vyru lankėmės Vakaruose, tai kita aplinka, kita visuomenė. Mes lankėmės vakarėliuose, dalyvavome visuose panašiuose susibūrimuose.

Taigi, ką aš supratau − joks vyras nėra saugus, jokia moteris nėra saugi. Jie visi tarpusavyje flirtuoja, Dievas težino kodėl, tai juk bedžiaugsmis žaidimas. Ir grįžę į namus jie pastebi, kad dingo žmona, dingo vyras. Gyvena taip nesaugiai, nes neturi jokio moralės jausmo. Tokio pobūdžio malonumai jiems yra labai svarbūs, ir dėl tokio neteisingo suvokimo apie gyvenimą jie kenčia tokį neapsakomą nesaugumą. Savo vaikus jūs turite mokyti deramos, sveikos moralės. Todėl ir patys turite elgtis deramai. Nereikėtų rodyti romantiškų jausmų vaikų akivaizdoje. Jūs neturėtumėte savo vaikų trikdyti užsirakindami kambaryje ir panašiai. Turite elgtis oriai, kitaip jūsų vaikai perims visa tai.

Taip pat turite būti atsargūs dėl televizijos bei dalykų, kuriuos ji rodo, ar dėl to, ką vaikai žiūri. Apsaugokite savo vaikus ir sakykite: „Tai yra blogai. Tai yra labai blogai ir tai sukels mums rūpesčių.“ Jei rasite tinkamą būdą savo vaikams tai pateikti, neturėsite jokių rūpesčių. Suprantate, čia vaikai turi tiek mokymosi galimybių ir, nepaisant to, dėl jų yra tiek daug problemų. Nors mes ir neauklėjame savo vaikų dėl šių klausimų, Indijoje neturime dėl jų tokio pobūdžio problemų. Tiesiog išlaikomas tyras santykis į visus tuos dalykus. Jei vaikai išlieka tyri, jie niekada į tai neįsitrauks ir nepapuls į problemas, susikurtas dėl smalsumo. Jūs patys nepadarykite jų smalsių. Būsite laimingi, vaikai jausis taip pat, ir nuo pat pradžių jų gyvenimas prasidės turint tvirtą moralę. Štai ką jūs turite suteikti savo vaikams − teisingą moralės suvokimą.

Antra, matau, kad labai svarbu skirti laiko Sahadža jogai. Daug žmonių neskiria laiko darbui ašramuose. Jie nemano, kad turėtų daryti ką nors dėl Sahadža jogos. Jūs turite suprasti, kad esate neatskiriama vieno kūno dalis. Tarkim, aš viena ranka nieko nedirbu, laikau įtvare. Pamatysite, kad ji niekada nedirbs: ji nusilps, nieko negalėsiu ja daryti, ji bus niekam tikusi. Jūs turite naudoti visas savo kūno galūnes. Tokiu pačiu būdu turite skirti visas savo fizines, protines, emocines ir kitas jėgas darbui dėl Sahadža jogos, nes tai jūsų darbas. Man nereikia Sahadža jogos. Man nereikia to daryti.

Aš tai pradėjau dėl jūsų, todėl dabar jūsų darbas perduoti tai kitiems. Tai jūsų atsakomybė, todėl turite ją prisiimti. Pavyzdžiui, žinote, tokio amžiaus aš keliauju kas trečią ar ketvirtą dieną ir nukeliauju tolimus atstumus. Kam tai darau? Man nebūtina to daryti, man nieko nereikia. Aš tai darau, nes taip nulemtas mano gyvenimas. Iš tiesų negaliu paaiškinti, kodėl tai darau. Logiškai tai neskamba. Tačiau, kai matote mane, sakote: „Labai gerbiame Motiną, mes labai Ją gerbiame, mes Ją labai mylime, šloviname“ ir panašiai. Bet ar jūs duodate tiek, kiek Ji gali duoti?

Kiek duodate? Antra, aš taip pat girdėjau, kad žmonės labai nenoriai aukoja pinigų mano programoms ir kitiems dalykams. Jūs norite, kad atvykčiau. Anksčiau atvykdavau savo lėšomis, bet jūs nenorite, kad atvykčiau savo lėšomis. Ar gi taip turėtų būti? Ar ne? Jei turėtumėte savigarbos, nenorėtumėte, kad pati susimokėčiau už atvykimą, susimokėčiau už patalpas ir sumokėčiau už jūsų automobilio degalus. Jūs norėtumėte, kad aš tai daryčiau? Ne. Taigi yra daug žmonių, atvykstančių į mano programas, man pasakojo, tačiau jie nenori susimokėti.

Tai labai neteisinga. Jei nesusimokate, sakau jums, netrukus kentėsite. Kentėsite piniginį nepriteklių, nes jei neduodate, pinigai nebeateis. Žmonės, kurie yra dosnūs, duoda pinigų labai dosniai net Australijoje, net Indijoje. Taigi, turiu pasakyti, kad net tai jūsų neįtikina. Bet kai žmonės sako: „Motina, mums nesiseka, mūsų reikalai negerėja“ − kažkas yra negerai, kažkas negerai. Pastebėsite, kad tuojau pat viskas susitvarkys. Ką nors ne taip padarėte, pasielgėte taip, kaip elgtis nevertėjo, arba yra ko nors, ko nesupratote, padarėte ką nors, nes nesupratote – pasistenkite išsiaiškinti. Viskas turi susitvarkyti. Sahadža jogoje viskas nurimsta.

Viskas susitvarko. Ir ne tik tai. Aš mačiau, kaip viskas absoliučiai gražiai išsirikiuoja, jūs nustembate, kaip tai veikia. Nuo mažiausių iki didžiausių dalykų. Tad jei jūsų gyvenime kas nors nesiseka, be jokios abejonės, kažkas yra ne taip. Taigi, manyčiau, tai jūsų moralė, sakyčiau, tai finansine moralė. Čia taip pat turėjome siaubingų nesėkmių čia, jūsų šalyje, kur buvo siaubingi lyderiai, kuriuos domino tik pinigai, štai ko jie atėjo į Sahadža jogą, ir jūs puikiai žinote, kas jiems nutiko. Taigi, neateinate į Sahadža jogą dėl pinigų, jūs čia ateinate visko, turiu omenyje, apskritai, jūs turite pasiekti aukštesnę padėtį. Taip pat jūs turite duoti atvira širdimi. Juk žinote, kad gavote tokią didelę dovaną, taigi: „Ką aš galėčiau duoti Sahadža jogai?“ Žinoma, man nereikia jūsų pinigų, mano kitokia padėtis, nei buvo Kristaus, tačiau Jis taip pat niekada neimdavo pinigų.

Taigi man asmeniškai jūsų pinigų nereikia. Bet visgi kitiems reikalams, tie žmonės, kurie nesusimoka, turi įsidėmėti, jei jie nori, kad jų vaikams viskas būtų gerai, jei nori, kad jų šeimoms viskas būtų gerai, jei nori, kad jiems patiems viskas būtų gerai, visur, kur susiję su pinigais, be jokio ego jausmo, be lyderių spaudimo, pasistenkite išleisti pinigus taip, kad tai būtų iš tiesų naudinga Sahadža jogai. Kitas rūpimas klausimas yra susijęs su šeimomis. Kaip jau minėjau jums vakar: „Mano namas, man reikia savo namo, reikia, taip.“ Ypač lyderių žmonos. Vėlgi aš turiu jas įspėti, nes visa tai sukūrė tiek problemų, ir dabar mes turime mesti jas iš Sahadža jogos. Nepaisant to, vyrai – labai geri, tik kai kurios moterys norėjo savų namų, jos norėjo savų vaikų, jos norėjo savintis. Taigi tokiu atveju, jei lyderio žmona turi tokių idėjų, kas nutiks kitiems? Jiems reikia pavyzdžio, kurį pateiktų lyderis, o jei lyderis jo negali pateikti ir to negali pateikti jo žmona, situacija gali būti labai pavojinga, aš mačiau, žmonės taip stipriai kenčia, kai nesuvokia, kad esame neatskiriama vienos šeimos dalis. Ir mes pradedame galvoti, įsivaizduoti, mes nukirsime vieną pirštą ir pasodinsime jį kažkur, kas iš jo išaugs. Ar iš jo išaugs medis?

Kas iš jo išaugs? Nieko. Jis liks toks pats. Kol buvote nesusijungę su visuma, jums viskas buvo gerai, net jei puvote, kur buvote, nesvarbu, bet dabar, kai jūs susijungėte ir esate neatskiriama šios šeimos dalis, pažvelkite, kaip elgiatės, kokie jūsų vaikai. Ar jie kolektyviški? Jie dalinasi ar pešasi? Stebėkite, kaip jūsų vaikai dalinasi savo daiktais su kitais. Visų pirma jūs turite pradėti dalintis, kitaip jūsų vaikai taip pat to nedarys. Dabar pažvelkime į Kristų: Jis gyveno ketverius metus itin sunkiai, ta prasme, Jis buvo išvykęs iš tos šalies. Vos per ketverius metus Jis įvykdė misiją, kurią turėjo įvykdyti.

Taigi Jis buvo ten tik, kad prisikeltų Agija čakroje. Per tokį trumpą laikotarpį kiek gražių parabolių Jis pateikė, kiek daug vietų apkeliavo, kiek daug žmonių girdėjo Jį kalbantį. Visą savo gyvenimą Jis taip nugyveno. Gyveno labai kukliai, neturėdamas štai tokių palapinių, nieko, Jis tiesiog keliaudavo į kalnus, ir Kalno... Žinote garsųjį Jo Kalno pamokslą. Pamokslai yra. Ir Jis suburdavo ten žmones, kalbėdavosi su jais. Jie klausė Jo. Tačiau niekas neįsisavino to, ką Jis sakė. Buvo vos keli, apie dvylika mokinių, kurie taip pat suprato Jį tik po Jo mirties, iki tol nesuprato, kas Jis. Jie negalėjo suvokti iš tikrųjų savo protais: „Ką Jis daro?

Apie ką Jis kalba?“ Tačiau prisikeldamas Jis privertė juos susimąstyti: „Kas Jis buvo? Ką Jis padarė? Kodėl mes esame Jo mokiniai?“ Juk jie buvo paprasčiausi žvejai, jūs tai puikiai žinote, bet staiga pasireiškė jų intelektas, pasireiškė jų dinamiškumas, ir jie parodė tiek puikių būdų, kaip pasiekti tai, ką mes galime vadinti atgimimu. Taip pat krikščionybė buvo platinama su klaidinga Pauliaus ir Augustino vėliava, ir todėl dabar matome visas krikščionybės problemas. Jų tiek daug, kad esame sukrėsti. Kaip Kristaus krikščionybė gali būti tokia? Bet yra tokia, ir tokia Kristaus krikščionybė, kokia atėjo, neturi nieko bendro su Kristumi. Ir Jis yra pasakęs: „Jūs šauksitės manęs: „Kristau, Kristau“, aš jūsų neatpažinsiu.“ Mes esame žmonės, nešantys šią naštą. Jis taip pat sakė: „Žmonės turės žymę ant savo galvų, taip aš juos pažinsiu.“ Taigi jūs jau pažymėti, Kristus jau pasirinko jus savo Paskutiniame teisme. Jis pasirinko jus ir jūs esate ten, tačiau kiekvienas turėtų žinoti, visad yra tikimybė mums tapti veidmainiais, tais, kurie tik žaidžia žodžiais, gali būti, kad mums tebereikia valytis.

Taigi sutelkite protą į save ir patys pamatykite: „Kur aš suklydau?“ Dėl visko, kas susiję su Muladhara, jūs, žmonės, esate ypatingai atsakingi. Ypač labai atsakingi australai, labiau už kitus, nes čia – Šri Ganėšos vieta. Ir jei jūs nesuvokiate iki galo Muladhara čakros valymo svarbos, esu tikra, kad negalėsite pasiekti jokių aukštumų Sahadža jogoje. Taigi jūs visi turite apsispręsti dėl to ir padaryti taip, kad nebūtų jokių trukdžių jums kilti ir augti, nes jūs tokie tyri ir tokie gražūs. Visa tai jau pasiekėte be didesnių sunkumų. Viena tik: jei dalykai, kurie jau liko praeity, staiga vėl bando iškilti, jūs neturite leisti jiems vėl ateiti į jūsų gyvenimą, tiesiog išmeskite tai. Pavyzdžiui, lotoso lapas: po vandeniu jis nepastebimas, tačiau, kai iškyla, vanduo ant jo neišsilaiko, tiesiog nubėga. Nelaiko vandens. Kiek bepiltumėte, jis tiesiog nubėgs. Štai ką jūs turite atrasti.

Jūsų tarpusavio santykiai, rasizmas ir panašūs dalykai − mes turime jiems priešintis. Negerai yra ko nors nekęsti, ypač dėl tokių smulkmenų. Kristaus ypatybė atleisti tuo metu, kai Jį nukryžiavo, turėjo būti prisimenama. Kaip Jis atleido visiems savo kankintojams, nes jie nežinojo, ką daro. Tačiau net ir žinodami, ką daro, Sahadža jogoje žmonės tebebando nukryžiuoti. Šis nukryžiavimas gali būti nereikšmingas tam, kuris nukryžiuojamas, bet labai pavojingas nukryžiuojančiam. Taigi reikia suprasti, kad norėdami atsikratyti visų šių dalykų, norėdami atsikratyti visų nukryžiavimų, jūs turite gyventi ypatingai tyrą, tobulą, gražų gyvenimą. Jūs turite didžiuotis savo dorybėmis. Jūs turite didžiuotis savo didybe. Jūs turite didžiuotis, kad esate tokie teisingi.

Nėra priežasčių blogai jaustis. Kitaip žmonės didžiuosis savo nuopuoliais, kaip šiais laikais, bet ne dorybėmis, laikomomis prastomis manieromis. Neturėtumėte pūstis abiem atvejais, tačiau galite didžiuotis dalykais, kurie yra tokie gražūs, tokie malonūs, suteikiantys energijos. Kristus nuolankiai priėmė savo Tėvo norą, klausdamas Jo: „Būtų malonu, jei patrauktum šią taurę šalin.“ Bet kai Tėvas tarė: „Ne, tu turi ją išgerti“, Kristus sutiko ir perėjo visa tai labai drąsiai ir gražiai. Mes privalome turėti tokį patį nuolankumą, kad ir ką mums reikia padaryti, mes turime atlikti tai nuolankiai. Neturime galvoti, kad tuo mes ką nors pasieksime, nesipuokuojame ir pan. Tiesiog turėtumėte jausti, kad tai atlikta, nes esate nuolankūs. Tą nuolankumą turėtume jausti kaip didį palaiminimą. Jei galite nukreipti savo dėmesį į širdį ir tiesiog tarti: „Aš esu nuolankus“, daugiau nieko ir nereikia. Jūs neturėtumėte sakyti: „Motina, prašau, padėk man tapti nuolankiam.“ Turiu omeny, kaip Motina jums gali padėti?

Dažnai tokios maldos yra bėgimas nuo realybės: „Tiesiog padėk man, padėk.“ Būti nuolankiam yra labai paprasta. Tiesiog tarkite: „Motina, ateik į mano širdį ir ateik į mano galvą, ateik į mano dėmesį“ – tik tiek. Kartokite tai nuolat: „Prašau, ateik į mano širdį, ateik į mano galvą, ateik į mano dėmesį“, kai jūs tai kartosite, Kundalini kils ir jus visiškai išvalys. Ji yra ta, kuri jus valo. Ji nuolat valo jūsų čakras. Blogai, kad jūs jas nuolat užsiteršiate. Vėl ir vėl, o ji, vargšė, kildama nepaliaujamai valo ir valo. Taigi visos šios problemos egzistuoja, nes jūs neintrospektuojate. Mačiau labai prisirišusių prie savo žmonų ar savo vyrų, kai jie nemato nieko daugiau. Jiems viskas yra blogai, išskyrus juos pačius, jų žmonas ar vyrus.

Panašu, kad tai labai dažna klaida. Tokio tipo netikras prisirišimas ne tik kenks kitiems, bet taip pat kenks jūsų vyrui ar žmonai. Juk jie taip pat perims šiuos klaidingus dalykus. Vos tik jie perims klaidingus dalykus, tam nebus galo, ir jie bus sunaikinti. Mano užduotis dabar yra nuvykti į Višudhi žemę – Ameriką, ir tai yra dar viena sudėtinga užduotis. Mat kol viskas nesusitvarkys, tol sirgs mano gerklė. Taigi turiu džiaugsmingai tai atlikti ir sutvarkyti. Bet, kaip žinote, amerikiečiams yra ne viskas gerai galvose. Jie tiesiog nesupranta. Jiems patinka pinigus iš jų imantys žmonės ir, kurie juos kvailina, kurie turi „Rolls Royce“ automobilius ir kitką.

Įsivaizduojate? Jie nekviestų manęs į televiziją, nes aš neturiu „Rolls Royce“. Turiu omenyje televiziją valdžioje. Įsivaizduojate, televizija jūsų nekviečia, nes jūs neturite „Rolls Royce“? Jiems tai ne prestižas. Bet jei užsidirbau „Rolls Royce“ sukčiaudama, tada tai prestižas, tai verslas. Taigi, kai vyksta tokie dalykai, juntama, kad dvasingumo lygis iš tiesų yra didis tokiose šalyse kaip Australija, kuri yra atskirta nuo pasaulio, kuri taip toli. Dvasingumas čia labai išreikštas, ir esu tikra, Sahadža jogoje jie kils labai aukštai, jei vadovausis supratimu, kad gyvena Šri Ganėšos žemėje. Taip svarbu, kaip jūs gyvenate, ar gyvenate tyrai ir kokiu supratimu. Taigi šiandien yra Kristaus prisikėlimo diena.

Turėtume sakyti, kad tai visų mūsų prisikėlimas. Tai Jo nuopelnas, Jis – tas, kuriam tai pavyko, kuris dėl mūsų visa tai atliko, Jis – tas, kuris mums taip padėjo, kitaip Kundalini niekada nepakiltų iki Sahasrara čakros. Taigi visi turime būti Jam labai dėkingi iš visos širdies, taip pat turite stengtis įsisavinti Jo savybes. Viena iš savybių jau yra jumyse, žinoma, kai žmonės bando kritikuoti jūsų Motiną arba bando Ją įžeisti, jūs supykstate, visai kaip Kristus. Jis netoleravo jokių įžeidinėjimų ar bet kokio Jo Motinos nepaisymo. Jis pats sakė, kad tai nebus toleruojama. Jei jūs, žmonės, taip pat esate už tai, aš – su jumis. Absoliučiai su jumis, kad jūs neturėtumėte daugiau jokio kaltės jausmo ar panašių dalykų savyje. Kai jūs suprantate, kad ir ką bedarote, darote absoliučiai nuoširdžiai, visiškai suprasdami. Net, kai klystate – jokio skirtumo.

Dėl klaidos atsiras koks nors stygius, bet turite būti absoliučiai nuoširdūs, šis jausmas turi būti jumyse. Pažvelkite į Kristaus jausmus. Turiu omenyje, Jis leidosi nukryžiuojamas. Jis paprašė sunkumų. Jis nuėjo visą tą kelią, Jam nebuvo būtina eiti į tą vietą ir to sulaukti. Žinoma, jūsų niekas nenukryžiuos, kad prisikeltumėte, tikrai ne, bet, tam tikra prasme, jūs turite nukryžiuoti visa, kas bjauru, visa, kas neteisinga, visa, kas kenkia jūsų augimui. Jūs turite tapti iš tiesų gražiais žmonėmis, labai gražiais. Visi, kurie su jumis kalba, visi, kurie jus mato, turi sakyti: „Aš sutikau tą ir tą, labai gražus žmogus, ir paklausiau: „Kodėl tu esi toks nuostabus?“ O žmogus man atsakė: „Aš esu Sahadža jogas.“ Tai itin dažna mano patirtis, taip dažnai atsitinka. Tačiau pagrindinis dalykas – jūs turite labai gerbti savo realizaciją, jūs turite labai gerbti savo prisikėlimą. Jei negerbiate savo prisikėlimo, nepadėsite nei sau, nei kitiems.

Kartą atsitiktinai sutikau teisėją iš Hagos aukščiausiojo teismo, kuris yra aukščiausias pasaulio teismas. Tai nutiko Rumunijoje. Jis tiesiog sėdėjo. Aš sėdėjau netoliese ir jis nenuleido nuo manęs akių. Bandžiau nustatyti jo būklę, negalėjau. Tada mes nuvykome į Paryžių, jis taip pat ten buvo. Jis persėdo Frankfurte, aš turėjau ten pat. Taigi jis tiesiog paklausė: „Beje, ar anksčiau mes nebuvome susitikę?“ Atsakiau: „Galbūt“. Aš žinojau, kas jis, bet nutylėjau. Jis tarė: „Žinote, aš esu tas ir tas ir buvau Indijoje, ir ten buvo ponia, kuri mane gydė.

Ar Jūs ir esate ji?“ Aš atsakiau: „Taip, aš esu ta pati.“ Gerai. O tada jis pasakė kai ką, kas labiausiai paskatino. Jis tarė: „Kai Jūs mane gydėte, aš taip džiaugiausi, maniau, kad esate tiesiog eilinė gydytoja, bet kai pamačiau dr. Nagen gyvenimą, jis – mano kolega, kaip jis pasikeitė, kokiu geru žmogumi tapo, tokia nuostabia asmenybe, aš jo paklausiau kartą: „Kas, kas padarė tave tokiu geru žmogumi? Kaip sugebi toks išlikti tokiais baisiais laikais, kai iš visų pusių tiek daug atakų?“ Jis labai atkakliai klausė: „Kas, kas gi tai buvo? Kas padarė tave tokiu puikiu žmogumi? Gyveni tokioje vietoje, juk žinai, Hagoje – tiek daug nusikaltimų, narkotikų ir viso kito. O tu – toks mielas, gražus ir šventas asmuo. Kas tau nutiko?“ Taigi tada jis man tarė: „Ar prisimeni moterį, kuri tave gydė? Ji mane visiškai pakeitė. Tik jos dėka aš tapau jogu, todėl mano gyvenimas ir pasikeitė, nes tai suteikia jėgų.“ Tai, ką pasakojo šis žmogus, mane labai sujaudino.

Jis tarė: „Tad ar aš galėčiau gauti Jūsų nuotrauką?“ Atsakiau: „Aš neturiu jokios nuotraukos“. Su manimi buvo trys ar keturi Sahadža jogai, jie segėjo ženkliukus, tačiau tada su savimi teturėjo vieną. Hagos aukščiausiojo teismo sekretorius taip pat buvo su juo. Jis taip susidomėjo, kad tarė: „Ar galėčiau paprašyti ženkliuko?“ Taigi atidavėme jį teisėjui, o kitas ir sako: „O kaip gi aš? Aš taip pat norėčiau ženkliuko.“ Aš paklausiau: „Ar segėsi šį ženkliuką?“ „Taip, taip, žinoma.“ Jis iškart jį įsisegė. Staiga Matijas rado dar vieną ženkliuką, bet jie jau buvo nuskubėję į lėktuvą. Tada jis [Matijas] nubėgo pas lėktuvo palydovę: „Perduokite tai tam ponui.“ „O, vieną poną su tokiu ženkliuku jau mačiau. Perduosiu kitam.“ Ženkliukas pateko vidun. Ar galite patikėti, žmonės iš tokios aukštuomenės, sakyčiau, užimantys tokias aukštas pareigas, tokie intelektualai, Tarptautinio Teisingumo Teismo teisėjai, ta prasme, aukščiausiojo teismo, Hagos aukščiausiojo teismo, pasaulinio teismo, taip nusižemino tik dėl vieno žmogaus, kuris jų akyse taip pasikeitė. Tad įsivaizduokite, kaip jūs galite pakeisti savo kolegas, kaip galite parodyti geresnius rezultatus tinkamu, tauriu elgesiu.

Tai labai sklandžiai pavyks, jei turite tokį pavyzdį. Kodėl Kristus palikdavo žmonėms tokį įspūdį? Dėl savo asmeninio gyvenimo. Savo asmeniniu gyvenimu Jis parodė, koks galingas buvo. Vėliau, po savo mirties, prisikeldamas Jis parodė, kad yra kai kas aukščiau žmogiškojo suvokimo, juk Jis tapo prisikėlusiuoju po mirties. Ko gero Jis buvo absoliutaus tyrumo įsikūnijimas, toks Jis ir buvo. Taigi šiandien mes turime gyventi prašydami tyrumo, tyrumo ir dar kartą tyrumo, ir to mes pasieksime prašydami tyrumo visa širdimi. Mes nepapulsime į ego spąstus ir nemanysime, kad esame tobuli. Ne, mes tiesiog prašysime visiško tyrumo savo viduje. Štai ką Kristus mums dovanojo ir ko mes turime siekti, mes turime įrodyti, kad galime būti tyri savo viduje.

Kas bebūtų nutikę, jūs pamirštate, nebesijaudinate dėl to, kas bebuvo, to jau nebėra, bet štai kas turi įvykti – jūs turite paprašyti vidinio tyrumo, visa kritika ir neapykanta, ir panašūs dalykai išnyks, ir dar: tyrumas jums suteiks unikalių savybių, žmonės, vien matydami jūsų gyvenimą, pasikeis. Vien tik stebėdami jūsų gyvenimą jie keisis. Aš tikiuosi, kad taip ir bus, ir kai aš vėl atvyksiu, mes turėsime labai daug Sahadža jogų, kurie bus labai vieningi, kurių tarpusavio santykiai bus labai gražūs ir šie vaikai augs taip pat labai greitai. Aš tikiuosi vėl sugrįžti į Šri Ganėšos žemę, kur karaliaus tyrumas. Telaimina jus Dievas. Velykų pudža, tam tikra prasme, yra paprasta, nes mes tiesiog... Žinoma, vaikai turėtų plauti Pėdas, nes ši diena yra ypatinga, bet, kita vertus, tai daug kuklesnė pudža, ir nereikia viso to, ką paprastai atliekame.