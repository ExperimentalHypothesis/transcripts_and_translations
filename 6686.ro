6 ianuarie 1990
Evening Program Devi Puja
Ganapatipule (India)
"Learn from Your Guru". Ganapatipule (India), 6 January 1990.

Sper că toți meditați în fiecare dimineață și discutați despre Sahaja Yoga, vă întâlniți. Iar acesta este încă un motiv să fiți împreună, pentru a discuta cu toții despre Sahaja Yoga, și a descoperi modul în care o puteți asimila mai bine. Dimineața, Mă gândeam să o alocăm de acum persoanelor care și-ar dori să aibă un fel de discuție fulger, un gen de conferință. O puteți avea. Desigur, poimâine suntem cu toții liberi... Îmi cer scuze, mâine este Puja dar poimâine dimineață suntem liberi și de asemenea pe 9 ianuarie suntem liberi. Deci cu toții ați putea discuta despre diverse lucruri și despre ce s-a întâmplat în districtul Satara. Toate aceste lucruri pot fi discutate între voi și vă puteți asigura că înțelegeți Sahaja Yoga în mod adecvat. Multe persoane nu știu multe despre Sahaja Yoga, în special doamnele. Cred că ar trebui să știe destul de mult. Ele cred că fiind în Sahaja Yoga puternicul ei curent le duce mai departe oricum. Nu acesta este modul de a cunoaște Sahaja Yoga. Sahaja Yoga trebuie cunoscută cu exactitate. Trebuie să știți ce este, ce nu este. Deci aș spune că ați putea avea o întâlnire mâine, îmi cer scuze, poimâine, în care să discutați despre ce este Sahaja Yoga, cum vă ajută, care sunt chakrele, anumite probleme, orice. Avem tot felul de oameni aici.

Deci nu ar trebui să fie doar un divertisment, ci ar trebui să fie mai mult o sesiune de instruire. Mâine este o zi foarte importantă, fiind ziua de Puja și cu toții sunteți așteptați să veniți la Puja. Și sunt sigură că vă va ajuta pe toți să dobândiți ceva în timpul acestei venerări. Știți deja că trebuie să mergeți dincolo de gânduri pentru a absorbi vibrațiile. De obicei vă pierdeți în gânduri, dar de îndată ce vă ridicați deasupra gândurilor, sunteți absorbiți. De asemenea majoritatea căsătoriilor au fost deja fixate. Dar unele persoane au dat curs condiționărilor sau proceselor mentale fără sens, și au refuzat Sahaja Yoghini fără motiv. Este lipsit de sens. Și acestor persoane le spunem să nu mai aplice pentru că am pierdut deja atât de mult timp cu ei. Desigur dacă au avut vreun motiv, putem să înțelegem, dar fără niciun motiv să refuze să se căsătorească, este insultător pentru cealaltă persoană. Deci dacă ați spus „nu” pentru că ați simțit asta cu inima sau cu mintea, sau orice altceva, acesta nu este un mod de a vă comporta. Și înainte de a spune „nu”, trebuie să veniți la Mine. Și vă cer tuturor să vă întâlniți cu logodnicii, logodnicele voastre și să vă convingeți singuri. Este încă timp. Dar dacă nu aveți motive de refuz, dacă nu există înțelegere în nicio privință, atunci este mai bine să luați o decizie acum decât mai târziu, v-am spus deja asta. Sigur, aveți toată libertatea de a o face. Dar nu aveți dreptul să insultați o persoană fără motiv.

Deci v-aș ruga ca dacă aveți vreo obiecție, chiar și acum, vă rog să o scrieți și să i-o dați lui Yogi Mahajan. A lucrat din greu pentru asta și voi știți deja că nu aveți posibilitatea de a alege. Este foarte nostim cum au fost stabilite atâtea căsătorii. Nu Mă așteptam să fixez nici măcar 10 căsătorii din cauză că vârsta, înălțimea, totul, au fost de la o extremă la alta. Mai mult decât atât, pentru doamnele care au deja copii este dificil pentru că persoanele pe care le găsim pentru ele nu sunt fericite cu această situație. Deci nu ar trebui să se simtă prost. Sperăm să găsim persoane cărora le-ar plăcea să aibă copii. Toți acești oameni ar trebui să facă un pas înainte și ar trebui să se căsătorească cu Sahaja Yoghine care au deja copii și să aibă grijă de ei. Dar este dificil. În același mod, dacă există bărbați care au copii, avem probleme în a-i căsători. Dar nimeni nu ar trebui să se simtă prost. Cu toții ar trebui să știți că sunteți aici pentru Sahaja Yoga, pentru ascensiunea voastră, și trebuie să vă înălțați. Așa cum știți, una, două căsătorii eșuează în Sahaja Yoga și îmi creează foarte multe probleme. Dar este acesta modul în care Mă ajutați? Eu vă ajut în atâtea moduri. Modul în care Mă puteți ajuta, este să înțelegeți că dacă sunteți căsătoriți trebuie să încercați să vă îmbunătățiți. Desigur, aș spune că anumite probleme vin numai de la una din părți, nu de la amândouă. Dar orice ar fi, trebuie să înțelegem, că aceste căsătorii nu sunt doar de dragul de a vă căsători, ci pentru ceva mult mai măreț, pentru a crea o nouă generație de suflete realizate, pentru a emancipa ființele umane. Sunt mulți sfinți care vor să vină pe pământ. Deci este important dacă vă căsătoriți înțelegând aceste lucruri, să încercați să vedeți calitățile partenerului vostru de viață și nu defectele. Nu ar trebui să vedeți lucruri superficiale. Dacă sunteți superficiali este mai bine să nu vă căsătoriți. Dar dacă aveți profunzime, atunci ar trebui să înțelegeți că vă căsătoriți pentru un scop legat de munca lui Dumnezeu.

Sper că spunându-vă aceste lucruri veți fi capabili să rezolvați multe din problemele voastre. Pe de altă parte unii când se căsătoresc devin orbi pur și simplu, sunt complet pierduți. Romantismul este o altă condiționare stupidă. Vă căsătoriți pentru că sunteți în Sahaja Yoga, pentru că vă doriți să ajutați Sahaja Yoga, vă doriți să aveți lângă voi o persoană care să ajute Sahaja Yoga. Dar unii se pierd atât de tare în aceste căsnicii încât am văzut că mulți au fost complet ruinați, distruși. Dar într-un fel este bine pentru că aceasta este Judecata de Apoi. Dacă prin căsătorie, prin tentații, fapte rele, condiționări, trebuie să ieșiți din Sahaja Yoga, trebuie să ieșiți și gata. Trebuie de asemenea să vă spun că există foarte puțin loc în Împărăția lui Dumnezeu. Până când nu dovediți că sunteți buni Sahaja Yoghini, nu există loc pentru voi acolo. Pentru cei mediocri nu există loc. Trebuie să fiți Sahaja Yoghini serioși, profunzi, mari căutători și dedicați, altfel nu veți avea loc în Împărăția lui Dumnezeu. Dacă sunteți ocupați numai cu soția, copiii, foarte bine, continuați tot așa. Trebuie să scăpați de această problemă și trebuie să știți că atenția voastră trebuie să fie înainte de toate pe Sahaja Yoga. Este foarte important în aceste timpuri. De aceea în trecut gurul le cerea discipolilor să devină sanyasa: să nu se căsătorească, să nu aibă copii, casă, să fie pur și simplu sanyasis, pentru a avea completă dedicare pentru guru, completă dedicare pentru munca divină. Dar în Sahaja Yoga nu este așa, pentru că v-am dat Realizarea astfel încât să simțiți în interiorul vostru ce este important.

Dacă nu vă comportați adecvat atunci nu mai simțiți vibrațiile. Apoi, am primit plângeri din multe țări că oamenii sunt foarte zgârciți și nu donează pentru lucrările zilnice. Desigur, nu trebuie să-Mi plătiți Mie, dar trebuie să știți că fără donații nu putem face nimic. Nu putem cumpăra nici măcar un lucru atât de mic. Și de unde să luăm acești bani? Desigur, am încercat să compensez pe cât posibil, dar trebuie să știți că soțul Meu se pensionează. Deci sper că Sahaja Yoga nu va suferi, odată cu pensionarea sa. Dacă sunteți atât de zgârciți, îngrijorați doar de banii voștri, dacă sunteți îngrijorați de fiecare bănuț pe care îl cheltuiți, de fiecare sumă pe care ați dat-o, trebuie să spun că astfel de oameni nu sunt buni pentru Sahaja Yoga. Așa niște oameni calculați... Nimeni nu vrea să plătească! Vreau să spun că am văzut persoane, care chiar dacă dau cuiva o sticlă de suc Limca le cer bani pentru ea. Dacă sunteți atât de zgârciți, trebuie să știți că nu este loc pentru oameni zgârciți în Împărăția lui Dumnezeu. Trebuie să fiți generoși. Trebuie să aveți grijă de oameni. Trebuie să vă iubiți unii pe alții. Trebuie să dăruiți cadouri celorlalți și trebuie să fiți foarte darnici. Dar descopăr că oamenii au case frumoase, familii bune, cheltuiesc pentru copiii lor, pentru vacanțe, educație, orice. Dar când e vorba de Sahaja Yoga, devin foarte zgârciți. Sunt încă atât de condiționați.

Deci aceasta este Judecata de Apoi, și veți fi judecați pentru tot ceea ce faceți pentru Sahaja Yoga. Trebuie să fiți foarte atenți la felul în care vă purtați, care este atitudinea voastră și cum ar trebui să vă transformați. Atenția voastră este foarte importantă. Dacă atenția este în altă parte - am văzut oameni stând afară, vorbind unii cu alții, făcând una, alta, ridicându-se și plecând în timpul programului. Când un artist stă în fața voastră, nu puteți pleca așa. Este o insultă la adresa artistului. Eu stau jos ore întregi. Și dacă se presupune că sunt gurul vostru, trebuie să învățați măcar atât de la Mine, cum și când să respectați. Deci am văzut multe persoane ridicându-se, plimbându-se, dormind, una, alta. Dacă sunteți o astfel de persoană, ar trebui să stați într-un colț, ca să puteți pleca. Nimeni nu ar trebui să se plimbe încoace și încolo. Nu este adecvat. Ar trebui... Dacă mergeți la biserică, așa faceți? La biserică, care este bazată pe falsitate, nu faceți asta; în timp ce aceasta este biserica Adevărului, iar modul în care oamenii iau lucrurile, fără nicio disciplină, este foarte bizar. Oamenii încep să se plimbe încoace și încolo, să stea în poziția în care le place. Nu au niciun fel de concentrare. Trebuie să știți că atunci când se interpretează muzică încerc să răspândesc vibrații prin intermediul ei. Dar unii moțăie, alții se plimbă. Acesta nu este semnul unui Sahaja Yoghin. Trebuie să fiți spartani și alerți. Dacă priviți un sfânt, vechii sfinți, discipolii lor obișnuiau să stea drepți, în fața lor, ore întregi. Desigur, nu spun că ar trebui să stați aici ore întregi, dar dacă Eu stau aici, nu aveți de ce să vă comportați ca un câine, care aleargă fără să știe ce face. Suntem cu toții ființe umane și totuși nu înțeleg de ce lipsește rațiunea. Și nu este nevoie de explicații. Comportamentul însuși este greșit.

Toți cei care au copii ar trebui să stea în partea cealaltă. Nu Mi-ar plăcea să vă văd plimbându-vă cu copiii peste tot în timpul programului. Ar trebui măcar atâta disciplină să dovedim. Așa că programul de ieri a arătat ca un fel de farsă, pentru că unii s-au comportat într-o manieră inadecvată. Toți cei care doriți să ieșiți ar trebui să așteptați pentru că vă vom da o pauză în timpul programului în care veți putea ieși. Deci haideți să avem o societate, o colectivitate frumoasă, cu un comportament adecvat, care să arate că suntem oameni plini de sfințenie, că avem echilibru, avem puterea de a ne adapta, avem înțelegere, și facem totul într-o manieră plină de demnitate. Unii au obiceiul prost să-și ridice Kundalini în timpul programului. Dintr-odată își fac bandhan sau fac bandhan altora. Este lipsit de sens. Acum sunt cu voi aici. Nu este nevoie să o faceți. Doriți-vă doar. Încercați să vă dezvoltați puterea dorinței și puneți-o în aplicare. Doriți și dorința voastră va avea efect. Vreau să spun că așa lucrez Eu și ar trebui să învățați acest truc - cum să vă doriți. Dar dorința ar trebui să fie pură, doar atunci Kundalini o duce la împlinire. Eram în Kolhapur și i-am spus lui Yogi Mahajan că vreau să cumpăr niște chimtas pentru toate țările occidentale și de asemenea pentru lideri. Mi-au spus că nu se găsesc chimtas în Kolhapur, imaginați-vă. Și totuși iată-le. Le-au cumpărat și le-au adus. Aceasta este o întâmplare minoră dar vă pot spune alte o mie. Trebuie doar să-Mi doresc. Mi-am dorit ca blocul de Est să fie eliberat. Așa că s-a ținut un program de Sahaja Yoga în Rusia. I-am spus soțului Meu și tuturor că Mă duc să sparg blocul de Est. Am spus doar. Nici n-am ajuns bine acolo și s-a și întâmplat. Dar am spart blocul de Est pentru că mulți din aceste țări își primiseră Realizarea, și ei sunt cei care au făcut acest lucru posibil.

Deci am spus încă de la bun început, că acesta este scopul Meu. Dar îmi doresc totul cu atâta intensitate. Același lucru se va întâmpla dacă aveți o dorință pură, nu una izvorâtă dintr-o atitudine malițioasă sau egoistă. Cum ar fi: „fratele meu”, „sora mea”, acest „al meu”.... Problema asta o au mai ales indienii: „soția mea”, una, alta. Soțul și soția se vor susține reciproc - aceste lucruri fără sens vor continua. Dar în acest mod ei nu fac decât să se tragă în jos reciproc. Iar voi nu ar trebui să aveți atașamente pentru că cineva este conaționalul vostru, din Elveția de exemplu. Elvețienii vor sta împreună. Este un lucru foarte greșit. Am spus de o sută de ori să nu stați cu cei din țara voastră. Dar văd că același lucru se petrece și aici. Englezii trebuie să stea împreună. Iar englezii au cel mai rău obicei cu putință, acela că formează un grup. Este stilul lor, de a avea un grup separat. Acestea sunt doar condiționări. Vă spun asta pentru că Sahaja Yoga nu va beneficia de pe urma voastră, ci voi trebuie să beneficiați de ea. Deci judecați-vă prin prisma acestor condiționări de natură joasă: „Facem noi asta?” „Stau lângă o persoană din Elveția pentru că sunt elvețian?” „Sunt englez, deci stau lângă cineva din Anglia?” Plecați de acolo. Poate gândiți că vorbiți aceeași limbă sau orice altceva. Nu. Nu stați împreună. Apoi cei din Delhi vor sta împreună, cei din Bombay la fel. Și dacă îi întrebi: „O cunoști pe doamna asta?” „Nu, cine este?” „Era lângă tine”. „Nu, e prima dată când o văd”. Pentru că nimeni nu vrea să vadă, să vorbească, nimeni nu vrea să o facă. Și trebuie să înțelegeți că acesta este un loc de pelerinaj. Nu este un loc unde să vă îmbrăcați la modă. Și nimeni nu ar trebui să se îmbrace modern. Fiți modești. Câteodată sunt de-a dreptul uimită de felul în care vă îmbrăcați. Este în regulă să veniți așa pentru Puja, dar uneori modul în care se îmbracă oamenii e surprinzător. Pentru ce veniți aici? Veniți să meditați. Deci îmbrăcați-vă simplu, adoptați o atitudine simplă, o minte simplă. Astăzi a trebuit să vă vorbesc pentru că am observat câteva aspecte în care pierdeți esența. Sunteți aici pentru propria ascensiune. Ați venit de la mare distanță pentru acest pelerinaj, pentru ascensiunea voastră, pentru nimic altceva. Sunteți aici pentru propria ascensiune, pentru propria bucurie, pentru a deveni mai receptivi, și trebuie să vă amintiți asta tot timpul. Sunt Mama voastră, vă vreau binele și trebuie să vă spun adevărul, că trebuie să deveniți cu toții fundații solide pentru Sahaja Yoga, care va emancipa întreaga lume. Mai mult decât atât, nu este nevoie ca toți cei bolnavi să vină la Mine. Puteți vindeca voi înșivă acele persoane. Puteți s-o faceți.

O persoană realizată poate vindeca ea însăși, deci și voi puteți vindeca. De ce i-ați aduce pe toți la Mine? „El este bolnav, celălalt este bolnav”, una, alta... Nu este nevoie. Puteți face aceste lucruri voi înșivă. Și cred că doctorii și toți cei din domeniul medical, pot avea o scurtă conferință și oricine are probleme poate veni să le spună, pentru a fi îndrumați. Dar nici nu este necesar să avem doctori. Avem persoane aici, foarte simple, care vă pot ajuta foarte mult. Deci ar trebui să vă ajutați între voi și ar trebui să învățați cum să faceți, cum să ridicați Kundalini, cum să o legați, cum să vă curățați chakrele, ce e greșit la voi. Atenția ar trebui să fie pe dobândirea acestor lucruri, dar atenția nu este atât de profundă. Deci astăzi am să vă rog să vă păstrați întreaga atenție asupra programului, să vă bucurați de el, și să încercați să vă dezvoltați sensibilitatea la bucurie. Vă atașați de lucruri care nu vă vor purta către Oceanul de Bucurie. În regulă?

Dumnezeu să vă binecuvânteze.