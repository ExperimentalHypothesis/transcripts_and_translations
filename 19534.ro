Puja de Crăciun, Ganapatipule, 25 decembrie 1998

Voi vorbi întâi în limba engleză, iar apoi în hindi.

În această zi, cu mult timp în urmă, S-a născut Iisus Christos. Știți cu toții povestea nașterii Sale și prin ce suferințe a fost nevoit să treacă. El este Cel care ne-a dat modelul pe care să-l urmăm în Sahaja Yoga. Și asta pentru că El nu a trăit câtuși de puțin pentru El însuși. El a trăit pentru ceilalți, rezolvând problemele Agnyei chakra. Poți fi divin, poți fi o persoană foarte puternică însă în această lume există atâta cruzime, încât oamenii nu înțeleg spiritualitatea. Oamenii nu înțeleg măreția spiritualității. Și nu numai atât, dar există și mulți factori care atacă spiritualitatea. Întotdeauna au atacat-o. Toți sfinții au suferit foarte mult, dar cred că Iisus a suferit cel mai mult. După cum știți, El era înzestrat cu toate puterile lui Shri Ganesha, deoarece El era reîncarnarea lui Shri Ganesha. Cea dintâi dintre aceste puteri era inocența. El a fost copilul etern, am putea spune. Nu putea înțelege cruzimea și ipocrizia acestei lumi stupide. Însă, chiar dacă înțelegi aceste lucruri, ce poți face? El a luat naștere cu foarte mult curaj într-o țară în care oamenii nu aveau nicio idee despre spiritualitate.

Am citit o carte despre Iisus, în care era descris cum a venit în Kashmir, unde S-a întâlnit cu unul dintre strămoșii Mei, Shalivahana. Este foarte interesant pentru că totul era scris în sanscrită, iar cel ce a scris poate că nu știa sanscrită, așa încât a transcris totul din limba sanscrită, ceea ce, sunt sigură că nu este prea comod pentru occidentali. Mulțumesc lui Dumnezeu că nu știa sanscrită, altfel ar fi fost foarte periculos. Acolo scria că Shalivahana L-ar fi întrebat pe Iisus: „De ce ai venit în India?” Iar Iisus i-ar fi răspuns: „Aceasta este țara Mea. De aceea am venit aici, unde oamenii respectă spiritualitatea. Dar Eu trăiesc printre oameni care nu înțeleg deloc spiritualitatea”. Conversația Sa cu acel strămoș al Meu este foarte, foarte interesantă deoarece Shalivahana i-a spus: „Atunci este cu atât mai necesar să te întorci în țara Ta și să-i înveți pe acei oameni Nirmala Tattwa”. Nirmala Tattwa este principiul purificării. Iisus S-a întors, iar după trei ani și jumătate a fost crucificat.

Personal cred că marea diferență între modul de execuție în Vest comparativ cu India, constă în faptul că în Vest, a ucide este considerat a fi o profesie de rang înalt. Occidentalii ucid oameni pentru cele mai neînsemnate motive. Toți cei care au fost sfinți au fost uciși sau au fost considerați nebuni. Asta e modalitatea cea mai bună de a evita spiritualitatea. În timp ce în India, dacă un sfânt spune ceva, nu este contrazis niciodată. Oamenii cred ceea ce spune fiindcă este un sfânt, este o personalitate mult mai înaltă. Deși au existat mulți oameni răi în preajma lor, care i-au chinuit, cu toate acestea oamenii în general, i-au respectat. Falșii guru nu rămân de obicei în această țară, fiindcă ei știu că vor fi expuși. De asemenea, sunt atât de preocupați de bani, încât se duc în America sau alte țări străine și se stabilesc acolo pentru a câștiga bani. Acesta este în mod clar un indiciu. Acesta este, poate, unul dintre motivele pentru care Iisus S-a născut într-o familie foarte, foarte simplă.

În copilărie, nu avea nici măcar un pat adevărat pe care să doarmă. S-a scris despre aceste lucruri, despre locul unde a dormit, despre cum mama și tatăl Său au trăit undeva laolaltă cu vacile. Toate acestea erau menite să arate că spiritualitatea nu are nevoie de lux, nu are nevoie de fast și de spectacol. Este o putere interioară, este o strălucire și o lumină interioară care se manifestă în mod automat. Nu este nevoie să faci ceva pentru ca ea să se manifeste. O astfel de persoană nu este preocupată de bani, sau de alte posesiuni materiale. El a fost preocupat să îi ajute pe cei care aveau suferințe fizice, chiar și pe cei care aveau lepră. A încercat să îi vindece, a încercat să ajute atât de mulți oameni care erau bolnavi fizic, pentru că la vremea aceea nu existau spitale, nu existau doctori. Așadar, atenția Lui s-a îndreptat către cei care sufereau din punct de vedere fizic. De asemenea, a încercat să-i pregătească din punct de vedere mental. Există atât de multe predici frumoase ținute pe munte. Într-un fel, oamenii, în acele timpuri, nu erau atât de materialiști, așa că ascultau ce le spunea Iisus. Nu putem spune câți dintre ei L-au înțeles.

Este foarte important de știut că atunci când nu ești un suflet realizat, este foarte greu să înțelegi spiritualitatea. Atât cel care vorbește despre spiritualitate, cât și cel care ascultă trebuie să aibă cel puțin Realizarea Sinelui. Deci, din frumoasa Sa viață, trebuie să învățăm că până când nu devenim suflete realizate, vom continua să chinuim spiritul lui Iisus. Am văzut că asta se întâmplă cu toți cei care vorbesc despre Iisus. A spus foarte limpede acest lucru: „Mă veți chema: «Iisuse! Iisuse!» dar Eu nu vă voi recunoaște.” A spus acest lucru foarte clar. Nu știu cum de nu au eliminat acest pasaj din Biblie. Înțelesul acestor cuvinte este că toți cei care vor vorbi, vor predica și se vor îmbrăca, doar pentru a demonstra că sunt ființe spirituale, în numele lui Christos, nu vor fi recunoscuți de El.

Atât de simplu este. Iar acum, când are loc Judecata de Apoi, El va judeca întreaga lume după criteriul spiritualității, adică vibrațiile. Judecata Lui a început deja. Am văzut acest lucru. Observați cum în atât de multe țări lucrurile pur și simplu dispar. Egoul oamenilor, agresivitatea lor, cruzimea - sunt supuse judecății. Iar cei care au făcut lucruri rele pe timpul războiului sunt, la rândul lor, trași la răspundere. Deci, de-a lungul istoriei, de asemenea, cei care au provocat suferințe vreunei comunități, vreunui popor, vor fi trași la răspundere. Nu aveau niciun drept să se manifeste agresiv față de alți oameni și să-i tortureze. Acesta este principiul lui Shri Ganesha care acționează prin intermediul Sahaja Yogăi.

Iisus nu a spus acest lucru, dar El a spus că va veni Judecata de Apoi. Pe de o parte, a fost foarte blând și plin de compasiune, iar pe de altă parte, El a fost cu adevărat Shri Ganesha, fiindcă a luat un bici și a lovit oamenii care vindeau diverse lucruri în templu. Nu poți face afaceri în numele religiei. Este un lucru atât de important care trebuie neapărat înțeles. Dar creștinii nu au urmat aceste precepte. Nu au făcut-o. Nu știu încotro s-au îndreptat.

Așa cum noi îl avem pe Mahatma Gandhi, care a vorbit numai despre spiritualitate, despre adhyatma, tot timpul. Dar succesorii săi l-au dat la o parte cu spiritualitatea sa și au început să promoveze o lume nouă, idei noi și un stil nou de viață. Cei care se presupune că îl urmează, doresc acum să se înființeze multe baruri și tot felul de alte lucruri. Vă puteți imagina? Acest Congres a fost inițiat de Mahatma Gandhi, iar membrii Congresului au astfel de concepții! Unde vor duce toate acestea? Frumusețea acestei țări, tezaurul ei, este spiritualitatea. În loc să se îndrepte către spiritualitate, încotro merg ei? Indienii, deși nu sunt creștini, îl respectă pe Iisus, ei respectă Biblia. Este un fapt, trebuie să vă spun. Oamenii nu știu asta. Ei nu sunt creștini, în sensul că nu sunt botezați, dar îl respectă pe Iisus, pentru că înțeleg că a fost o personalitate de o spiritualitate extraordinară. El a fost personificarea spiritualității.

Asta este o trăsătură frumoasă a indienilor că respectă indiferent dacă acea persoană este de o altă religie. În India au existat mulți sufi și sfinți musulmani. Toți sunt respectați, indiferent că sunt musulmani sau hinduși. Deci în privința lui Iisus, nimeni nu ridică niciun fel de obiecții. Dimpotrivă, ați văzut cât de fericiți erau cu toții ieri. Asta se întâmplă fiindcă ei sunt suflete realizate. Dar chiar și dacă nu ar fi fost, în țara aceasta Iisus este foarte respectat. Ei nu pot înțelege cum poate cineva să comenteze viața lui Iisus! Cum îl pot judeca și cum pot să facă filme vulgare despre El? Indienii nu pot suporta așa ceva. Pentru că respectul pentru spiritualitate există aici și este mult mai puternic decât oriunde în altă parte. În numele lui Iisus, oamenii au făcut atât de mult rău, au ucis atât de mult, au acceptat atât de multe lucruri greșite. Comițând toate aceste atrocități cum de L-au judecat pe Iisus?

De pildă, am fost șocată să văd ce se petrece în Anglia: dacă moare cineva, oamenii beau, dacă se naște cineva, oamenii beau. Băutura este singurul mijloc prin care pot relaționa. „Cum se poate să beți?” - i-am întrebat, iar ei au spus: „De ce? Iisus a făcut vin”. Am spus: „Când?”, „La o nuntă”. „La o nuntă? Acela nu era vin, era doar suc - le-am explicat - din strugurii care se cultivau în acea zonă”. În limba noastră îl numim „draksha rasa”. Cum ar putea fi vorba de vin? Vinul are nevoie de timp ca să fermenteze, să putrezească. Cum putea să fie acea băutură vin?

Deci în Anglia, a bea este cea mai importantă „dharma”. Dar în India știm că nu este un lucru bun, deși nimeni nu a vorbit niciodată împotriva alcoolului. Dar noi știm că este un păcat să consumi alcool. Vedeți acest lucru zilnic. Cu toții știți că atunci când bei devii absolut lipsit de control. Nu este nimic de spus din punct de vedere religios, dar toată lumea știe cât de dăunătoare este băutura. Nu e ca și cum cei din străinătate n-ar ști asta. Și ei știu, dar într-un fel, a devenit o modă. Chiar și țara noastră a preluat acest obicei. Nu știu cum, dar după Independență, oamenii au început să bea. La orice petrecere se obișnuiește să se bea. Și asta chiar și în numele lui Iisus, de Crăciun. Este așa o insultă la adresa vieții Sale minunate și sfinte! Probabil că atunci când au venit pe pământ, întreaga putere a sfințeniei din ei a fost distrusă.

O mare calitate a indienilor este că, cel puțin ei respectă, ei respectă un loc sfânt. Acesta este un lucru bun în ceea ce-i privește. Iar ei știu să recunoască sfințenia. Sigur, în aceste timpuri, devin și ei foarte moderni, americanizați. Și totuși, ei știu ce este greșit, știu ce n-ar trebui făcut. Dar acum, când există Sahaja Yoga, sunt foarte fericită să spun că Sahaja Yoghinii din străinătate au devenit și ei foarte frumoși. Mă surprinde acest lucru, fiindcă în cultura lor nu există spiritualitate. Dar nu știu cum au reușit să lase în urmă toate lucrurile fără sens și au înflorit ca lotușii, într-un mod atât de frumos, purtând mireasma minunată a spiritualității. Este un miracol! Toți îmi spun: „Mamă, nu ne vine să credem că s-a întâmplat. Cum ați reușit să faceți asta?” Aș spune că este binecuvântarea lui Iisus.

Oamenii au văzut că sunt comise lucruri degradante în numele Lui, și astfel au dezvoltat un fel de înțelegere că există ceva fundamental greșit, că astfel de lucruri nu au legătură cu Iisus, că viața Lui sfântă nu este reflectată de faptele acestor oameni. Este cu totul altceva! Și cred că asta explică faptul că în Vest există un avânt mai puternic, o forță de ascensiune mai mare. Ieri, a venit cineva și Mi-a spus: „Mamă, nu se face meditație colectivă?” M-am bucurat când am auzit. În Sahaja Yoga, cel mai important lucru este meditația colectivă, fără îndoială! Dar străinii meditează mult mai mult decât indienii - surprinzător. Iar cei din străinătate, atât bărbați cât și femei aș spune că sunt foarte bine înzestrați din punct de vedere spiritual. În special rușii - M-a surprins faptul că, în America, Mi-au spus: „Mamă, acești americani nu sunt Sahaja Yoghini”. „De ce?” - am întrebat Eu. „Nu au respectul necesar pentru Dvs. - nu meditează. Cei care nu meditează nu sunt Sahaja Yoghini”. „Sunt de acord”, le-am spus. Și i-au făcut pe toți, pe toți americanii să mediteze. Nu știu cum cei din blocul de Est: bulgarii, rușii, românii și toți ceilalți, s-au dedicat atât de mult Sahaja Yogăi! Sigur, asupra lor s-a abătut blestemul comunismului și poate că au simțit că le lipsește ceva important în viață, așa că au mers în profunzimea ființei lor și în felul acesta au reușit. Dar trebuie să le spun indienilor că au nevoie să mediteze.

Indienii au unul-două defecte foarte mari, iar unul dintre ele este formarea de grupuri. Spre exemplu, brahminii se vor așeza împreună, Kayasthas vor face la fel, Bhaniyas vor sta împreună. Dacă nu vor face asta, atunci vor forma un grup după alt criteriu. Acesta este cel mai rău blestem al țării Mele, pentru că, odată ce aderi la un grup, nu poți vedea ce e bun în ceilalți și nu poți vedea niciodată ce e rău la tine însuți. Formarea de grupuri poate genera multe probleme în această țară. Pe vremea lui Iisus trăiau oameni foarte diferiți de cei din zilele noastre. Fie erau interesați de spiritualitate, fie nu erau deloc. Acum, avem aici oameni pe care îi interesează spiritualitatea, dar încă mai au un picior în apă, acolo unde mai există probleme din trecut. Toate acestea reprezintă declinul țării noastre. Noi nu ne putem strânge laolaltă, nu putem fi prieteni unii cu alții. Desigur, nu și în Sahaja Yoga, trebuie să spun - aici problemele s-au rezolvat foarte bine.

Dar dacă vedeți, chiar și Iisus, pe vremea Lui, a avut probleme cu discipolii Săi, în special cu Petru. Și tot El i-a spus: „Vei fi posedat de Satana”. Pentru că Eu cred că oamenii cad într-un grup al forțelor satanice. Iar Iisus a spus că a scos forțele satanice, a scos demonii, din mulți oameni și i-a trimis în porci. Este adevărat. Există o forță satanică care lucrează cu multă putere. Cu cât dezvoltăm mai mult siguranța spiritualității, cu atât se măresc și aceste forțe satanice. Forța satanică are forme diferite în Vest față de cele pe care le are în Est. Dar doresc să le spun occidentalilor să fie atenți și să descopere forțele satanice din Vest. Pe voi s-ar putea să nu vă afecteze, fiindcă sunteți suflete realizate, dar va trebui să luptați împotriva acelor forțe satanice. Va trebui să luptați cu ele. De exemplu, rasismul. Rasismul e încă foarte puternic în Vest. E foarte, foarte puternic. Deci trebuie să luptați împotriva rasismului, căsătorindu-vă cu persoane care aparțin altor rase. Dar încă simt că este dificil să căsătoresc o persoană de culoare cu una albă - este o situație imposibilă. Dacă încerc să fac asta, nu știu ce se întâmplă.

Am avut odată o astfel de căsătorie - trebuie să vă povestesc. O doamnă albă, din Franța, a fost căsătorită cu un domn de culoare. În mod neașteptat, nu ea a încercat să domine ci soțul ei. Acest lucru M-a surprins. Cum e posibil? Motivul a fost, cred, o reacție a lui la toată dominarea suferită în trecut. Deci în primul rând, o iubire, o afecțiune nemărginită trebuie să se nască între oameni. Culoarea există numai la suprafața pielii. Nu are absolut nicio legătură cu iubirea care se află în interior. Este un lucru atât de superficial. Mulțumesc lui Dumnezeu că în țara noastră poți întâlni o soție cu pielea de culoare foarte închisă care să aibă un soț cu pielea albă, sau viceversa. Dar ei nu vor privi lucrurile din acest punct de vedere. Nu cred că există astfel de idei în țara noastră. În schimb, noi avem alt tip de discriminări - vedeți, e ceva tipic ființelor umane să discrimineze, prin intermediul egoului; și trebuie să spun că Iisus a încercat să vă înlăture egoul. El S-a născut într-o familie foarte umilă și nu a avut pielea albă - nu. Voi L-ați fi numit smead (măsliniu) dar indienii L-ar fi considerat negru. Dar atunci când vine vorba despre spiritualitate, voi îl vedeți doar pe cel iluminat. Nu vedeți ce culoare are pielea acelei persoane. Culoarea pielii e un lucru foarte, foarte superficial. Rasismul e unul dintre dușmanii spiritualității în viața occidentală, pe care cred că ar trebui să-l învingeți.

Un alt dușman este materialismul. Dar cel mai rău dintre toate, care este împotriva lui Iisus, este imoralitatea. Imoralitatea este acceptată atât de ușor în Vest. Sunt acceptate tot felul de comportamente imorale. De exemplu, se spune că dacă oamenii imorali votează cu un candidat, acel om poate deveni președintele Americii. Apoi, în regulă, nu contează, tot felul de imoralități sunt permise. Dar acest lucru este complet împotriva lui Iisus. Absolut! Oamenii nu înțeleg că imoralitatea îi va conduce spre un regat pe care nu știu cum să-l numesc, pentru că este chiar mai rău decât lumea animalelor. Și sunt atât de imorali, încât îi ascultă pe cei care sunt asemeni lui Freud, ca și cum nu ar avea creier, ca și cum nu ar avea Spirit în interior, pentru a lua aminte la spusele lui Iisus. Numai după Sahaja Yoga puteți urma modelul de viață oferit de Iisus. Tot ce înseamnă trecut a trecut, s-a sfârșit. Astăzi, acum, voi sunteți suflete realizate, iar moralitatea este forța voastră. Uitați de trecut și sunt sigură că foarte mulți oameni vi se vor alătura sub stindardul Sahaja Yogăi, dacă duceți o viață foarte, foarte morală.

În același timp, un alt dușman foarte rău pe care îl avem este mânia. Oamenii sunt foarte mândri să spună: „Sunt foarte mânios. Știi, sunt foarte mânios”. Nu le este rușine de comportamentul lor și continuă să spună: „Sunt foarte mânios”, ca și cum nu ar fi nimic rău în asta. Sau pot spune: „Te urăsc”. Închipuiți-vă! În orice limbă vorbită în India, această expresie ar însemna un păcat. Așadar, toată această agresivitate provine din mânie. Dacă un om trebuie să se mânie, ar trebui să fie mânios pe el însuși. Dar cel mai bine este să scăpați de mânie. Puteți să vă trageți de păr, să vă mușcați singuri, să luați perna și să vă loviți pe voi înșivă. S-ar putea ca acesta să fie cel mai bun mod de a scăpa de mânie. Dar mai bine aflați pentru ce sunteți mânioși. Uneori este absolut inutil să vă mâniați. Uneori mânia nu are niciun rost, alteori este o toană, o ieșire de-a dreptul stupidă. Dar ar trebui să încetați să mai spuneți: „Sunt foarte mânios” - ar trebui să încetați. Când spuneți asta, trebuie să știți că alunecați vertiginos în jos.

Deci Iisus nu a vorbit despre toate aceste lucruri subtile, pentru că acest subiect a fost lăsat în grija Mea. Fără Realizarea Sinelui, cum poți vorbi despre lucruri mai subtile? Este imposibil. Data trecută v-am spus despre vibrații, ce sunt ele, ce anume reprezintă și cum primiți această energie subtilă pe care o numim „tanmatra”: energia subtilă a luminii - „tejas”, a apei - „jala”, și „prithvi” - agni (cea a focului). Dar nu v-am spus despre o energie, foarte specială, pe care în limba engleză o numiți eter. Eterul este o energie care este dirijată de o altă tanmatra, pe care o numim „akasha”. Vorbim despre asta îndeosebi astăzi, deoarece Iisus este cel ce și-a sacrificat viața pentru a ne deschide Agnya chakra, pentru a atinge starea de akasha. Fără El, acest lucru nu ar fi fost posibil.

Noi putem să comunicăm în general. De exemplu, putem vorbi cu alți oameni, putem spune lucruri, ne putem folosi degetele pentru a ne exprima, mâinile - totul pentru a comunica. Dar pentru a comunica vibrații, trebuie să aveți vibrații. Altfel, nu puteți simți o altă persoană. Dar dacă sunteți la nivelul chakrei Agnya, adică la nivel mental, absolut mental, atunci și vibrațiile voastre scad în intensitate, în sensul că nu vă puteți da seama ce spun de fapt. Nu vă puteți judeca propriile vibrații, fiindcă în acest caz totul devine ceva mental. Oamenii spun: „Mamă, am întrebat vibrațiile”. „Chiar așa?” - îi întreb. Cum poți întreba vibrațiile, când de fapt nu ai vibrații? Se întâmplă foarte des: „Am întrebat vibrațiile, vibrațiile ne-au spus asta”. Nu este posibil, pentru că sunteți încă la nivel mental.

Ceea ce a făcut Iisus este că v-a scos din acest nivel mental. Acesta este cel mai dificil lucru. Și totuși sunt surprinsă că cei care urmează creștinismul sunt puternic ancorați în mental. Sunt complet la nivel mental - nici nu știu cum să-i numesc - sunt asemeni ceții din Delhi, pe care n-o poți străbate. Iisus a penetrat acest mental. Cât de mult îi datorăm, pentru că a îndepărtat cel mai mare obstacol din calea ascensiunii umane, străpungând Agnya chakra - această dimensiune mentală din interiorul nostru. Citim ca nebunii, ascultăm ca nebunii ceea ce spun alții, ne plac oamenii care ne oferă hrană pentru mental. Oamenii sunt atât de mentali, argumentează tot timpul, își închipuie că sunt foarte inteligenți încât nu poți decât să le spui: „Bine, namaskar”. Nu te poți lupta cu atitudinea lor mentală. De aceea cei care sunt foarte ancorați în mental trebuie să îl venereze pe Iisus. Iar aceste absurdități de ordin mental le-au dat oamenilor senzația de superioritate: „Indiferent ce am face, ce e rău în asta? Ce e rău?” Pur și simplu nu se pot corecta. Pentru că până nu treceți dincolo de granița dimensiunii mentale, nu vă puteți vedea pe voi înșivă. Nu vă puteți introspecta. Nu vă puteți vedea pe voi înșivă. Îi veți vedea pe ceilalți: „Sahaja Yoghinii sunt așa, Sahaja Yoga este așa” - tot felul de lucruri. Dar nu vă puteți vedea pe voi înșivă, pentru că sunteți la nivel mental. Această atitudine mentală ar trebui să fie complet stăvilită cu ajutorul Domnului nostru Iisus Christos. Dar și pe El îl reduceți tot la nivel mental. În creierele voastre, Iisus este tot la nivel mental. Ce e de făcut? Cel ce a penetrat starea mentală este și El redus la nivelul minții. L-ați transformat în ceva mental, asemeni unei statui de piatră.

Deci în primul rând, trebuie să ne spunem nouă înșine: „Acum nu gândi, nu gândi, nu gândi, nu gândi!” De patru ori, iar după aceea vă puteți ridica deasupra acestui nivel. Iar acest lucru este foarte important. În meditație trebuie să mergeți dincolo de minte. Și asta datorită lui Iisus care se află la nivelul Agnyei chakra, pentru a înlătura absurditatea mentalului nostru. Poate că oamenii ar trebui să înceteze și să mai citească. Chiar și discursurile Mele devin ceva mental. Ce e de făcut? Tot ce intră în capul oamenilor devine mental într-un fel sau altul. Apoi Mă întreabă: „Mamă, ați spus asta? Ce spun ei...” Le spun: „Am spus asta ca să intrați în conștiința fără gânduri, doar pentru ca voi să rămâneți muți de uimire. N-am spus-o ca să vă așezați și să analizați. În niciun caz. Am spus asta pentru ca voi să rămâneți muți de uimire”. Deci cel mai bun lucru pentru voi toți ar fi să deveniți lipsiți de gânduri. Aceasta este binecuvântarea lui Iisus, este lucrul pe care l-a realizat pentru voi. Și sunt sigură... Dar reușind să deveniți fără gânduri, nu vă îndreptați atenția către ceilalți. Nu reacționați, pur și simplu nu reacționați.

Oamenii reacționează la tot ce văd. Ce rost are? La ce ajută? Ce veți obține cu aceste reacții? Aceste reacții nu fac decât să creeze valuri de gânduri în mintea voastră - v-am spus de sute de ori. Iar acum, trebuie să deveniți absolut lipsiți de gânduri, după această Puja. Dacă se va întâmpla asta, cred că va fi o mare realizare. Este cea mai mare binecuvântare pe care v-a dăruit-o Iisus, de care ar trebui să vă bucurați cu adevărat. Numai atunci Akash Tattwa va funcționa în interiorul vostru. Și cum acționează acest principiu? Prin atenția voastră! În cazul Meu, așa cum știți, acționează. Rezolv multe lucruri cu ajutorul atenției Mele. Cum? Pur și simplu pentru că atenția Mea a devenit lipsită de gânduri, pur și simplu lipsită de gânduri. Oriunde se duce, acționează. Dar dacă atenția voastră este tot timpul pe gânduri, este implicată în gândire, atunci ea nu mai face lucrurile pe care ar trebui să le facă. Atenția lucrează într-un mod minunat dacă sunteți în conștiința fără gânduri, altfel nu poate. Deci, atenția ar trebui să se înalțe, din interiorul vostru și apoi și din ceilalți, către un nivel mai înalt al umanității, acolo unde sunteți în comuniune cu Cerul, cu ceea ce putem numi tanmatra, sau aspectul esențial, esența eterului.

Datorită eterului vă puteți bucura de televiziune, de telefon. Este un miracol că le avem. Dar prin intermediul acestei tanmatra, chiar și stând jos aici, puteți face ca lucrurile să meargă. Funcționează. Atenția acționează pur și simplu. Știu asta. Și știți și voi foarte bine. Nu trebuie să-Mi cereți Mie să îmi pun atenția. Voi înșivă vă puteți pune atenția și lucrurile se vor rezolva. Este o aptitudine foarte importantă pe care o aveți. Cred că acesta este cel mai important lucru, și odată ce îl dobândiți, nu veți mai avea nicio problemă. Dar noi începem să ne manifestăm prin elementul pământ, apoi prin elementul „agni” (foc), apoi prin „ jala” (apă); apoi ajungem la „tejas” (lumină), iar chipul începe să strălucească. La sfârșit, primiți această conștiință fără gânduri, prin care atenția voastră este absolut liberă să facă o muncă deosebită.

Dar dacă gândiți tot timpul această atenție, biata de ea, este atât de ocupată, atât de ocupată. Nu va mai fi nevoie să îmi cereți: „Mamă, vă rugăm puneți-Vă atenția”. Voi înșivă o puteți face și puteți rezolva problema. Având o astfel de atenție, nu veți simți ce aveți, unde stați, ce purtați, ce fac ceilalți - nimic din toate astea. Veți fi una cu Sinele vostru, iar viața voastră va fi plină de veselie, atâta veselie, atâta bucurie, atâta fericire, încât nu vă veți mai îngrijora de nimic, de nimic din ceea ce îi preocupă pe oameni în mod normal.

Așadar, în prezent Sahaja Yoga s-a stabilizat în multe țări. Sunt foarte mândră de voi, foarte mândră. Iar acum Sahaja Yoga a pătruns și în țările africane, iar asta este o mare satisfacție pentru Mine. Voi toți puteți face asta, toți puteți face ca lucrurile să meargă. Singurul pas necesar, este să deveniți conștienți fără gânduri, prin binecuvântarea lui Iisus. Dacă acest lucru se întâmplă, vă veți bucura pe deplin de voi înșivă.

Dumnezeu să vă binecuvânteze!

Adevărul este că limba engleză ne-a fost impusă în ultimii treizeci de ani. Eu nu am studiat niciodată limba engleză. Niciodată! În școală exista doar un mic manual, iar la Colegiul Medical nu era profesor de limba engleză. Tatăl Meu spunea adesea: „Este o limbă atât de ușoară și conține atât de puține cuvinte, încât nu e nevoie să o studiați”. Și ne-a înscris la o școală medie în limba marathi. Ne-a sfătuit să învățăm limba marathi și limba sanscrită. Eu însă nu am studiat niciodată limba sanscrită și nici limba hindi. Nici vorbă de așa ceva! Nu am învățat nici în școală, nici la colegiu, nu am învățat limba hindi nicăieri! Dar am o calitate minunată despre care trebuie să vă spun, aceea că, de fiecare dată când vorbesc hindi, vorbesc doar hindi; de fiecare dată când vorbesc marathi, vorbesc doar marathi, iar când vorbesc în engleză, vorbesc doar engleză. Îmi este foarte greu să traduc dintr-o limbă în cealaltă. De aceea nu le amestec. Fiecare din cele trei limbi este complet diferită. Ei bine, nu veți crede că Eu nu am studiat limba hindi. Dar grație pasiunii Mele de a citi, pasiunii de a citi cărți bune în hindi, am învățat această limbă. La început însă, limba hindi pe care o vorbeam conținea multe cuvinte sanscrite și stilul sanscrit. Fiindcă așa se vorbește în Maharashtra. Ei nu cunosc limba hindi colocvială. Când vorbesc hindi, mai mult de jumătate din cuvinte vor fi sanscrite, iar restul vor fi în marathi. Înțelegeți? Deci așa stau lucrurile.

Am înțeles din toate acestea că a învăța o limbă este tot un dar de la Dumnezeu. La fel ca talentul în muzică și în arte, aptitudinea de a învăța limbi este tot o binecuvântare. Iar cu o asemenea binecuvântare puteți învăța multe limbi. Vorbitorii de limbă hindi însă nu pot învăța nicio altă limbă. Motivul este că - spre exemplu englezii, nu pot învăța nicio altă limbă. Și chiar dacă o învață, nu vor vorbi fluent. Explicația este aceea că oricine poate vorbi engleza, așa că ei nu au niciun interes să învețe o altă limbă. Ei bine, vorbitorii de hindi au această problemă - pur și simplu nu pot vorbi nicio altă limbă. Nu voi insista să învățați marathi, pentru că limba marathi este foarte complicată. Este o limbă foarte dificilă. Doar cei din Maharashtra o pot înțelege. Și are atât de multă veselie și atât de multe glume. Nu este nimic indecent în limba marathi. Nu există nici cea mai mică vulgaritate sau indecență în ea. Este o limbă atât de profundă, atât de expresivă, încât pentru Sahaja Yoga nu există nicio altă limbă mai potrivită decât marathi. Fiindcă doar în marathi există o descriere a energiei Kundalini. Orice a fost scris de către sfinți sau înțelepți a fost scris în limba marathi. Iar dacă învățați marathi, puteți învăța orice altă limbă, fără nicio îndoială. Dar cei din Maharashtra nu vor învăța nicio altă limbă. Sunt foarte încăpățânați. Am rugat pe cineva: „Citește această carte în hindi”. A citit puțin și a lăsat-o. L-am întrebat: „De ce?”, Mi-a spus: „E plină de prostii! Sunt scrise doar absurdități. Nu vreau să o citesc!” Pentru că marathi este o limbă atât de curată, cu o gândire atât de pură. După ce ați citit Gita, nu veți mai putea citi cărți ușoare, pline de lucruri imorale. Nu le veți putea înțelege.

Deci ar fi un lucru bun dacă ați începe să învățați marathi. Dar este o limbă foarte greu de învățat. Există foarte multe sinonime în marathi. Motivul pentru care vă spun acest lucru astăzi este pentru că în Maharashtra fiind, trebuie să vorbesc în hindi pentru că voi nu înțelegeți marathi. În Pune vorbesc doar marathi. Dar în Mumbai trebuie să vorbesc în hindi. Deci cei cărora le place să învețe alte limbi, ar trebui să învețe marathi. Este o limbă ce trebuie învățată. Și este o limbă atât de minunată încât marele nostru Namdeva, care a fost un sfânt atât de mare, un foarte mare sfânt, a fost chemat de Guru Nanak și rugat să învețe limba punjabi și să scrie poezii în această limbă. Iar Namdevji a scris o carte atât de groasă în limba punjabi. Și Eu vorbeam punjabi când am locuit în Punjab. Dacă puteți învăța marathi, puteți învăța orice altă limbă, în afară de limba tamil. E posibil să puteți învăța și câteva cuvinte tamil. Așadar, în această țară, situația este de așa natură încât există paisprezece limbi oficiale - veți fi surprinși, avem paisprezece limbi oficiale în această țară. Deci vă spun că, dacă studiați limba marathi, veți reuși să învățați măcar opt-nouă limbi din cele paisprezece. Încă un lucru minunat: Biblia a fost tradusă direct din ebraică, direct din ebraică în limba marathi.

În această zonă a trăit o doamnă al cărei nume a fost Rama Devi, foarte inteligentă și nobilă. Ea a tradus întreaga Biblie, tot ce era scris în Biblie, în limba marathi. Iar în traducere a folosit nume... de exemplu, pentru John, a folosit Yohan, iar pentru Matthews, a folosit numele Matthai. Deci Biblia pe care am citit-o Eu a fost în marathi și de aceea de multe ori există o confuzie în mintea Mea. Iar ea a scris-o foarte clar și distinct și a scris-o în toată puritatea ei. În traducerea ei a scris și faptul că, atunci când Iisus a fost la o nuntă, a prefăcut apa în suc de struguri. Acesta este un adevăr fundamental pe care ea l-a tradus în marathi.

Al doilea lucru uimitor este că nici copilăria lui Iisus și nici adolescența Lui nu au fost descrise în nicio poezie în limba engleză. Voi ați auzit vreodată de vreo poezie care să descrie copilăria lui Iisus? Eu nu am auzit de niciuna. Dar în marathi avem multe. Chiar ieri i-am auzit cântând foarte frumos: „Văzându-ți chipul de prunc, toată frica mi-a dispărut”. „Văzându-ți chipul de prunc”... „După ce ți-am văzut chipul, chipul tău de copil - Baal Vadan, toate temerile mi-au dispărut.” Această parte lipsește din literatura occidentală. Cred că tema copilăriei nu există în Vest. Noi avem descrieri ale copilăriei lui Shri Krishna, lui Shri Rama, cum mergeau, cum vorbeau, copii fiind, cum își puneau degețelul în gură. Fiecare detaliu mărunt din copilărie este descris atât de frumos. Și de aceea, cred Eu, indienii nu pot concepe să-și ucidă copiii - vreau să spun că este ceva imposibil. Chiar și în hindi, în marathi, avem descrieri atât de frumoase ale acestor încarnări din vremea copilăriei lor.

Apoi, al treilea lucru care este surprinzător este că în Vest întregul romantism se consumă înainte de căsătorie. După căsătorie, n-a mai rămas nimic romantic! Cel de-al treilea lucru este că nu există nicio descriere de romantism după căsătorie. Tot romantismul este înainte de căsătorie. Este exact invers în limbile indiene. Tot romantismul vine când ești căsătorit. Lucruri foarte, foarte dulci. Am fost surprinsă - am rugat pe cineva să găsească o carte în limba engleză care să descrie romantismul unui cuplu căsătorit. Nimic! S-a sfârșit! Tot romantismul s-a terminat, odată ce v-ați căsătorit, s-a sfârșit! Apoi ce faceți? Vă certați, vă bateți, mergeți la tribunal și divorțați! Deci nu există nicio descriere în acest sens. Un lucru semnificativ pe care îl avem noi, indienii, este imensa binecuvântare a culturii noastre!

Vă rog dați la o parte acel suport pentru flori. Cineva poate veni să ajute.

Deci Eu am citit Biblia tradusă în marathi. Și orice este scris acolo are o mare profunzime. Simt că limba engleză s-a modificat în esență. Chiar și în privința lui Iisus, identitatea Sa sacră și semnificația Sa spirituală au fost păstrate în versiunea în marathi a Bibliei. Ele nu sunt evidențiate nici în versiunea în hindi, nici în cea în limba engleză. Al treilea lucru este că oamenii din Maharashtra au un înalt respect de sine. În Rajasthan de asemenea, cei din Mewar au o mare stimă de sine. Ei nu ar învăța nimic de la britanici. Dacă englezii ar încerca să-i învețe ceva, ar spune: „Lasă, nu e nevoie! Am văzut pe mulți ca voi”. În schimb cei din nordul Indiei am văzut că sunt foarte impresionați de englezi. Poartă costume bune, cravată, ghete și dau ordine celorlalți. În Maharashtra nu este așa. E foarte dificil să faci pe cineva din Maharashtra să poarte costum. Ei poartă dhotis. Chiar și oamenii învățați poartă doar dhotis. Vedeți și voi, oameni ca Tilak, așa un mare lider, ca Ranade, ca Agarkar, toți - niciunul nu a purtat costum sau ghete, niciunul nu a purtat cravată. Desigur, dacă cineva are o funcție oficială, e altceva. Dar în Maharashtra, chiar și o funcție la stat e considerată a fi sub demnitatea și statutul cuiva.

În Maharashtra, probabil că știți, adesea s-a scris, s-a scris de multe ori: „De ce nu vă angajați la stat?”, menționându-se trei-patru persoane cu funcții oficiale ca să arate că nu e nimic rău în asta. Dar nu există onoare și glorie în a avea o slujbă la stat. Deloc! Tatăl Meu spunea că este inferior să lucrezi pentru cineva, că e mai bine să ai propria profesie. Iar o slujbă la stat este de cea mai joasă clasă. Distruge caracterul unei persoane. Și există mult adevăr în spusele lui. Dacă cineva intră acum în IAS (Serviciul Administrativ Indian), s-a terminat. Valoarea sa crește pe piața căsătoriilor: 30 lakhs, 35 lakhs. (1 lack = 100.000 n.t.) Un oficial IAS în nordul Indiei este considerat un om mare. Aici nu. Dar aici, dacă un om este educat, dacă este învățat, atunci este apreciat; și mai ales dacă este spiritual. E o diferență foarte mare. De aceea la început, în Delhi, Mă întrebam: „Ce vor înțelege acești oameni?”. Dar cel mai surprinzător lucru a fost că în Delhi, Sahaja Yoga s-a răspândit atât de mult. La fel și în Lucknow. Pur și simplu nu pot crede! Ale cui binecuvântări au prins viață? În fața britanicilor, acești oameni erau atât de servili! Ce s-a întâmplat cu ei acum? Cum s-au transformat? Simt că locul în care Shri Rama și Shri Krishna își au sălașul divin, abundă binecuvântările lor. Nu există altă explicație. Un loc ca Lucknow, care era un loc al plăcerilor - mâncare, băutură și distracție - cu oameni atât de indolenți și indulgenți... Întotdeauna am ezitat neștiind ce să vorbesc unor astfel de oameni. Nu puteam înțelege relațiile și discuțiile lor. Venind din Maharashtra, nu puteam înțelege felul lor de a fi. A râde de noră sau de cumnată era de neînțeles pentru Mine. Iar acum simt că acolo curg binecuvântările lui Shri Rama și Shri Krishna, poezia lui Kabir, binecuvântările lui Nanak Sahib.

Cu privire la oamenii din Punjab - am studiat în Punjab - am crezut că Sahaja Yoga nu va intra niciodată în creierele lor! Iar acum sunt uimită! Acum sunt foarte uimită! Atâta bhakti (devoțiune) și atât de multă beatitudine și bucurie! Cum le-au dobândit? Nu s-au ținut mari cuvântări acolo - nimic de acest gen. Cum s-a întâmplat asta? Ei bine, în Maharashtra, am muncit cu adevărat foarte mult. Oh, Doamne! Am fost în atât de multe sate și cătune și am muncit din greu. Dar în Maharashtra, Sahaja Yoga nu s-a răspândit atât de mult. Calitatea pe care am întâlnit-o în Nordul Indiei nu există în Maharashtra. Este chiar surprinzător. Îmi ziceam că toate eforturile Mele în Maharashtra se vor pierde în van! Mai mult decât atât, au fost chiar agresivi cu Mine! Și am descoperit un lucru, că acolo au existat mulți falși guru. Atât de mulți guru! Fiecare avea gurul lui personal, fiecare casă avea un guru. Era invazie de guru! Chiar și în Panchaang (calendar astrologic), chiar și acolo erau înregistrate numele lor, data nașterii etc. - oh, Doamne - toți oameni complet inutili. Desigur, au existat și câțiva guru autentici, dar foarte puțini. Foarte puțini. Iar ceilalți guru inutili sunt interesați doar de bani și de femei!

Acest pământ al Maharashtrei, atât de vast și de sacru, a fost binecuvântat de toate aspectele lui Devi: Mahalakshmi, Mahasaraswati, Mahakali și Adi Shakti - toate își au locul în Maharashtra. Și cei opt Vinayaka și Mahavinayaka, toți se află aici. E adevărat că acești oameni nu sunt imorali, nu au gânduri murdare, dar totuși nu au capacitatea de a înțelege ce este dharma. Nu au acea capacitate. Ei știu doar să meargă la temple, să sune clopoțelul și să-și caute salvarea alergând la tot felul de guru. Sunt oameni mult prea ritualiști. Nu au alte probleme, nu sunt imorali, dar sunt atât de prinși în ritualism încât nu sunt capabili să iasă din aceste obiceiuri.

Am făcut astfel o analiză a situației și am ajuns la concluzia că străinii, de la care nu am avut niciun fel de așteptări, despre care gândeam că sunt oameni inutili, că nu au niciun fel de înțelegere, tocmai ei au atins așa niște înălțimi! La fel și oamenii din nordul Indiei, la care nu M-am așteptat niciodată că vor veni la Sahaja Yoga. Îi numeam dilli (de la Delhi) la fel ca billi (pisică). Căsătoria Mea a avut loc în Delhi. Tatăl Meu a locuit și el în Delhi. Nu am avut așteptări de la nordul Indiei. Dar foarte surprinzător este faptul că în ziua de azi, în Delhi și mai la nord de Delhi, în Punjab, în Uttar Pradesh, peste tot, chiar și în Rajasthan, Sahaja Yoga s-a răspândit. E o întâmplare nefericită că în Maharashtra nu s-a întâmplat asta. Din această cauză este foarte necesar să veniți aici, pentru ca prin intermediul chaitanyei voastre oamenii să își primească Realizarea, să o poată simți. Venind aici, atenția voastră este de asemenea pe acest loc, iar prin asta, în Maharashtra, toți falșii guru stabiliți aici - încă sunt mulți și în prezent... În marathi spunem: „Ucchal Bangdi Karle”. Nu pot traduce această expresie. Munca de a-i prinde și de a scăpa de ei poate fi îndeplinită doar de chaitanya voastră. În special astăzi, când îl venerați pe Iisus, când aduceți un omagiu vieții Sale complet pure, aș dori să spun deschis că există atât de mulți falși guru stabiliți aici. Iar dacă Iisus ar fi fost aici, i-ar fi lovit cu biciul. Toți acești falși guru vor fi nevoiți să-și strângă lucrurile și să plece. Iar după ce pleacă, nu știu unde se vor duce. Au făcut mulți bani, au prostit mulți oameni. Dar există un soi de naivitate, un fel de stupiditate, care există în oamenii de aici. Orice guru apare, ei îi cad la picioare. Există mulți devoți care le ating picioarele aici!

Deci există un lucru în interiorul nostru: capacitatea de a ne lăsa prostiți. Nu știu de unde vine. Oricine vine și orice vă învață, e în tradiția noastră să spunem: „Gurudev a venit!” Din cauza acestei încrederi oarbe cultura spirituală a Maharashtrei a fost distrusă. Iar astăzi, când venerați viața lui Iisus, simplitatea și puritatea Sa, vreau să vă spun că arma inocenței Sale și puterea lui Shri Ganesha îi vor distruge cu siguranță pe acești falși guru iar trezirea spirituală va avea loc și în Maharashtra. Iar oamenii acestui loc vor dobândi acea bogăție spirituală și Param Tattwa (Esența Divină) care au existat în atât de mulți sfinți aici. Nu a existat sfânt care să nu fi vorbit despre Kundalini. Toți sfinții au vorbit despre Kundalini. Toți sfinții care au trăit în aceste locuri au fost mari sfinți. Mă refer la sfinții din această țară, care au muncit asiduu aici și au încercat să trezească spiritualitatea. Eu însămi nu am avut succes aici. Dar vă felicit pentru venirea voastră pe aceste tărâmuri, care cu siguranță va trezi la realitate oamenii din Maharashtra. Vor realiza că au alergat după falși guru. Vă spun toate acestea fiindcă mulți Mi-au sugerat: „Mamă, în loc de Ganapatipule, ar trebui să țineți Puja în orașul nostru”. Eu însă am spus: „Nu! Veniți voi aici, pentru că este datoria voastră să iluminați toți oamenii”. Trezirea spirituală în Maharashtra este imperativă.

Deci era necesar ca voi să veniți aici, aici, în Ganapatipule, locul unde rezidă Iisus - să-l onorați venind în acest loc. Este foarte multă nevoie de El aici. Vă spun, El va lua biciul și îi va lovi, îi va distruge pe toți acești falși guru. Dar trebuie să știți că astăzi suntem aici pentru a venera și a trezi în noi Divinitatea Sa supremă. Prin puterea Sa, Maharashtra va deveni pură și sfântă. Aici se fac multe Puja pentru Shri Ganesha, oamenii îl venerează mult pe Shri Ganesha. Dar cine este Shri Ganesha, ce reprezintă El - ei nu cunosc toate aceste lucruri. Asta nu înțeleg. Sunt atât de adânciți în această confuzie; iar pentru a-i elibera, este necesar să veniți aici, să veniți în fiecare an pentru a venera și celebra nașterea lui Iisus. Este o mare răspundere.

Binecuvântările Mele fără număr să vă însoțească pe toți!

Aduceți-Mi niște apă.

Cei care au probleme cu lumina soarelui pot merge în spate. Nimeni nu se duce. Cei care nu pot sta în soare sau îi deranjează lumina soarelui se pot duce în spate, da? Cu toții sunt fericiți așa.

Ce aduci? Nu e nevoie. Ce faci? (Se fixează o pânză pentru a face umbră pentru Sahaja Yoghinii care
stau în spate.)
