Shri Adi Shakti Puja, 26.06.1994 – Cabella, Italia

Astăzi am hotărât să avem o Puja pentru Shri Adi Shakti. Există o diferență între a face Puja pentru Kundalini Shakti sau Adi Kundalini și a face Puja pentru Shri Adi Shakti. Diferența este că, pe de o parte, Kundalini este reflectarea lui Adi Kundalini în voi. Al doilea aspect este puterea lui Shri Adi Shakti, care este Paramchaitanya.

Deci în ansamblu există două aspecte: unul este puterea Ei ca Paramchaitanya, iar celălalt reflectarea Ei în ființele umane în forma energiei Kundalini. Cea de-a treia muncă pe care Shri Adi Shakti a trebuit să o facă a fost să creeze acest întreg univers. La început, așa cum ați putut vedea și ieri, a fost creat cosmosul, iar apoi ați văzut cum a fost creată această planetă specială, Mama Pământ.

Ei bine, ceea ce v-am spus despre Adam și Eva am descoperit că a fost spus și de Ioan în Evanghelia lui. Este foarte surprinzător. Vi s-a spus mereu că Iisus a propovăduit multe lucruri care nu există în Biblie. Deci trebuie să înțelegeți, că Shri Adi Shakti a venit sub forma unui șarpe, în aspectul Ei de Adi Kundalini, și le-a spus, le-a spus lui Adam și Evei - în special Evei - să ceară să guste din fructul cunoașterii. Iar explicația pe care v-am dat-o, este scrisă în Evanghelie, faptul că Puterea Mamei, Puterea feminină, nu a dorit ca propriii Ei copii să trăiască precum animalele, fără a înțelege ce este cunoașterea unor sfere mai înalte, fără să le dea șansa de a evolua treptat prin libertatea lor către o conștiință de un nivel superior. Aceasta a fost preocuparea Mamei.

Deci au fost create două lumi: Lumea Divină, și cealaltă, cea umană, care și-a început evoluția. Dacă ne uităm în trecut, pare să fi fost o sarcină extraordinară, pentru că au trecut mii și mii, miliarde și miliarde de ani pentru înfăptuirea acestei munci. Dar în era modernă, vedeți că oamenii ajung pe Lună cu un efort atât de mic, și de asemenea într-un timp atât de scurt. Nimeni nu s-ar fi putut gândi că vor ajunge vreodată acolo. Toate acestea s-au întâmplat prin intermediul creierului uman. Ei bine, ce este creierul uman, până la urmă? Creierul uman nu este nici pe departe la nivelul creierului Viratei și nici nu este folosit complet, nu este utilizat în întregime. Creierul este folosit de ființele umane într-o foarte mică măsură, dar chiar și așa au putut să ajungă pe Lună. Desigur, n-au câștigat nimic cu asta, nici nu știu de ce au făcut-o. Dar au zburat pe Lună.

Deci întreaga natură a fost creată de Shri Adi Shakti. Tot ce vedeți în jurul vostru astăzi este creat de Ea, este numai munca Ei. Veți fi uimiți, înainte de a veni, îmi pregătisem un sari dintr-un material foarte plin, dar M-am gândit că e foarte cald și ar fi bine să port un sari mai simplu, deci M-am schimbat. Iar când am ieșit afară am văzut că se răcorise. Deci natura știe totul, iar Paramchaitanya este cea care o informează. Paramchaitanya nu a fost niciodată atât de activă, așa cum a început să fie de la nașterea Mea, când am intrat în era Krita Yuga.

Acestea sunt timpurile în care trebuie să vă primiți Realizarea. Acest lucru a fost decis de colectivitatea divină, putem spune. Toți zeii și zeițele au decis să încredințeze această sarcină cuiva pe care îl considerau foarte capabil. Deci au spus: „Noi toți vom fi cu Tine, cu toată ființa noastră, toate puterile noastre vor fi cu Tine, dar Te rugăm să duci la îndeplinire această muncă de transformare a ființelor umane în Kali Yuga.”

Într-un fel, ființele umane sunt mult mai dificile decât animalele, pentru că au propria libertate iar această libertate le-a fost dată pentru a-și dobândi eliberarea finală. Modul în care se comportă ființele umane în libertatea lor este foarte surprinzător, pierzându-și complet controlul și încercând să facă lucruri atât de distructive. Desigur, în India a fost prezis că asta se va întâmpla în Kali Yuga, dar cred că nu a putut fi prezis ce se întâmplă în America sau ce se întâmplă în țările din Vest, unde oamenii își folosesc libertatea doar pentru a se distruge. Și găsesc metode noi de a se distruge singuri. Această tendință nu poate fi frânată, nu poate fi oprită de Adi Shakti sau de Dumnezeu Atotputernic, pentru că ființelor umane li s-a dat libertatea de a se distruge, de a decădea și de a merge în Iad. Acest lucru nu poate fi controlat de nicio putere divină. Puterea divină vă respectă de asemenea libertatea.

Deci colectivitatea divină s-a gândit: „Să suprimăm complet creația lui Shri Adi Shakti? Să distrugem complet tot ce a creat Ea și să re-creăm apoi ceva mai bun?” Asta a fost discuția pe care au avut-o. Majoritatea erau atât de dezgustați de ființele umane, în special de libertatea înțeleasă de occidentali, încât și-au spus: „Acești oameni vor să meargă în Iad. Deci de ce să le dăm Raiul? Nu se cuvine.” Deci primul lucru pe care l-a făcut Shri Adi Shakti a fost să creeze o căutare în interiorul oamenilor. Ea a creat această dorință de a căuta. Așadar acești oameni aparținând unei culturi atât de distructive au început să caute. Iar când a început căutarea, pe piață erau mulți indivizi, ca de obicei, care s-au grăbit să ofere un răspuns la ceea ce căutau ei. Au trebuit să meargă la diferite culte, orientări și guru falși, pentru că nu aveau discernământ. Dar dacă ar fi citit cărțile unor oameni iluminați precum Kabir, Nanak, chiar și scrierile gnosticilor, scripturile lor, lucruri de un asemenea nivel, ar fi putut înțelege care este adevărul și unde și cum să-l găsească.

Observ că există o mare luptă, între cei care sunt căutători și cei care nu caută deloc, care nu vor să știe și care nu pot fi niciodată căutători. Vă asigur că unii dintre ei nu se vor gândi niciodată să caute. Vor deveni posedați, se vor îmbolnăvi, se vor confrunta cu cutremure, cu absolut orice, dar nu vor căuta niciodată. Chiar și atunci când se vor îmbolnăvi vor spune: „Oh, suntem martiri, facem ceva măreț”. Mintea lor denotă atâta prostie încât își închipuie că făcând aceste lucruri greșite vor fi salvați. Iar prostia apare pentru că mintea lor e pervertită. Iar acest creier pervertit acționează când oamenii sunt liberi să-l folosească. Pur și simplu nu înțeleg de ce nu privesc în jur să vadă cu ochii lor ce se întâmplă.

Deci e imposibil să credem că întreaga lume va merge în Rai. Nu este posibil, nu se poate. Au încercat tot felul de lucruri. Am văzut oameni care au consumat droguri, alcool și așa mai departe. Există un domn care și-a luat doctoratul scriind despre cum poți atinge un nivel spiritual consumând alcool. Și pentru asta i s-a dat diploma de doctor. Deci nu știu cum, chiar și la cel mai înalt nivel, în universități, au apărut așa niște oameni stupizi. De unde vin? Din ce creație? Este imposibil de înțeles cum de pot crede că acest gen de distrugere îi va conduce către salvare. Ei văd asta zilnic, zilnic observă toate aceste lucruri. Știu ce se întâmplă, dar cu toate astea nu vor să asculte. Dar celor care sunt căutători și care caută cu ardoare, li se va dărui Realizarea Sinelui - tuturor.

Aceasta desigur este munca Mea, de acord, pentru asta am venit pe pământ. Trebuie să o fac, încerc să fac tot ce îmi stă în putere. Nicio încarnare nu a trăit atât de mult ca Mine. Și am atât de multă compasiune încât asta Mă face să trăiesc pentru că simt că trebuie să avem mult mai mulți Sahaja Yoghini, că salvarea trebuie să ia amploare. Cu toată această compasiune și iubire orice măsuri ai lua, orice ai face, cei care nu sunt căutători nu cred că vor fi salvați.

Ei bine, de ce unii sunt căutători și alții nu? Unii ar putea spune că dacă Shri Adi Shakti a creat toate ființele umane, atunci toate ar trebui să caute. Dar în libertatea lor unii au rătăcit drumul. Ei caută altceva și își închipuie că sunt pe calea cea bună. Au acest drept: să creadă că au dreptate. Chiar și un individ stupid, chiar și un nebun crede că are dreptate. Dacă îi spui că e nebun, îți va spune că tu ești nebun. Și deși această căutare a fost pusă în interiorul lor, mulți dintre ei nu sunt capabili încă să o împlinească într-un mod adecvat. Și asta deoarece pentru a o împlini, trebuie să abandoneze nu libertatea, nu inteligența, ci egoul care s-a dezvoltat în ei ca ființe umane. Am văzut chiar oameni posedați prin acest ego, care vor să-și păstreze egoul intact și prin acest ego să-și folosească posesiunile. Vă puteți imagina? Există posesiuni ale forțelor negative, iar astfel de oameni vor să le păstreze intacte pentru a le folosi în scopuri proprii. Ei nu le urăsc, nu vor să scape de ele, ci dimpotrivă, vor să le păstreze, pentru a le folosi în avantajul lor.

Deci în interiorul lor căutarea este într-o măsură mult mai mică. Însă sunt și mulți oameni care nu au nicio afinitate pentru căutare, care sunt cu adevărat oameni răi, care nu vor dori niciodată ca această lume să se schimbe. Mass-media este dominată de acești oameni diabolici. Ei nu vor ca lumea să se schimbe. Nu vor să arate nimic din ceea ce este bun. Nu vor să vadă ce ar putea ajuta, ceea ce ar putea fi în beneficiul ființelor umane.

Deci pe de o parte vedem o negativitate atât de colectivă, iar pe de altă parte căutători, care sunt căutători adevărați. Unii putem spune că sunt copți pe jumătate, iar unii sunt pseudo-căutători. Dacă în numele căutării au făcut un așa-zis sacrificiu, își închipuie că sunt măreți. Se asociază de asemenea cu oameni care pretind că sunt cineva. Eu nu am pretins niciodată nimic, de aceea ei nu sunt impresionați de Mine. Nu Mi-am schimbat felul de a Mă îmbrăca, trăiesc ca o soție casnică. Deci nu îi impresionez cu nimic. Nu am dezvoltat două coarne pentru a arăta că există ceva extraordinar în privința Mea, așa că nu sunt impresionați.

Dar dacă priviți dintr-o altă perspectivă, asta este maya. Asta este Mahamaya, în care Adi Shakti face totul asemeni ființelor umane, absolut totul. Nu veți fi capabili să descoperiți că este divină. Niciunul dintre membrii familiei Mele nu a putut realiza asta până când nu am început această muncă, niciunul în afară de tatăl și de mama Mea. Niciunul nu și-a dat seama că am vreo putere. O asemenea insensibilitate la Divin poate fi creată de puterea Mahamayei a lui Shri Adi Shakti, care este de altfel foarte importantă, fără de care nu puteți judeca, nu puteți înțelege. Cu toate acestea, M-am înșelat de multe ori asupra oamenilor pentru că ei știu cum să se camufleze - însă doar pentru scurt timp. Apoi am descoperit adevărul.

În cazul în care căutarea lor este asiduă, dacă în mod real caută adevărul, îl vor găsi, îl vor găsi fără îndoială, pentru că întreaga creație este făcută pentru ei, întregul univers este pentru ei. Toate zeitățile sunt pentru ei, toți îngerii sunt pentru ei. Toată grija și atenția lor este asupra căutătorilor. Faptul că avem atât de mulți Sahaja Yoghini e cu adevărat important.

Nicio altă încarnare n-a avut atâți Sahaja Yoghini în timpul vieții. Este bine, pentru că trebuie să avem canale. Trebuie să am canale iar aceste canale trebuie să fie foarte curate, trebuie să fie frumoase, inocente și binevoitoare. Dacă ar putea doar să se abandoneze, simțind că sunt pe pământ pentru a fi instrumentele lui Dumnezeu Atotputernic și că trebuie să fie buni cu ceilalți, vă spun, cel puțin 70% din muncă ar fi făcută. Dar chiar dacă și-au primit Realizarea, asemeni puișorilor abia ieșiți din ou, unii dintre ei încă mai poartă rămășițe de ou, iar unii nu au devenit încă păsări. Ei bine, trebuie să ne evaluăm pe noi înșine, trebuie să ne înțelegem pe noi înșine.

Un alt lucru pe care îl știți este că sunt o persoană foarte blândă, foarte blândă. Oamenii cred că sunt foarte iertătoare. Îi cunosc pe toți, nu este din cauză că nu i-aș cunoaște. Le permit însă: „În regulă, ține-o tot așa cât timp poți!” Experiența e singura cale prin care o ființă umană poate înțelege, fără îndoială. Dacă-i spui ceva, nu va înțelege. Experiența Realizării Sinelui v-a făcut să înțelegeți, dar din nou trebuie să spun, că nu putem da Realizarea întregii lumi - nu putem. Unii sunt ca pietrele, oameni absolut oribili. Ceea ce se întâmplă însă este că cei care sunt falși sunt expuși. Și toți ceilalți își dau seama că sunt expuși. Această expunere îi va salva de acești oameni oribili. Nu știu însă dacă vor veni la Sahaja Yoga, sau dacă își vor primi Realizarea. Vă spun asta pentru că acum am și Eu experiență cu ființele umane.

În toți acești ani în care am muncit, am văzut că sunt oameni și oameni. Dintre ei, căutătorii sunt extrem de mândri de căutarea lor. Deci unii dintre ei nu vor să renunțe să caute peste tot, fiind ca o ocupație permanentă pentru ei. Puteți spune că pentru ei e un hobby: sunt căutători. Ei bine, au un certificat că sunt căutători, se îmbracă bizar, au case ciudate, pieptănături stranii și tot așa. Pot fi retrași, agresivi, de orice fel: „Suntem căutători!” Își pun singuri o etichetă: „Suntem căutători!”. Asta este o altă însușire a căutătorilor. Pentru ei este un stil de viață: „Suntem căutători” și oriunde vor merge, vor merge pentru a căuta. Se vor duce în 10-20 de locuri. De fiecare dată Mă vor contrazice: „Mamă, trebuie să mai existe și alte căi”. Le spun: „Da, posibil! Eu nu știu să existe alta, dar voi puteți încerca!”

Ei bine, principala sarcină a lui Adi Shakti în zilele noastre este să vă dea Realizarea. Asta este principala Mea îndatorire. Totul în rest este foarte atent susținut, deja rezolvat, asemeni unui computer, aș spune. Nu trebuie să îmi fac griji - este o acțiune reflexă. Tot ceea ce se întâmplă este o acțiune reflexă. Nu trebuie să-Mi fac griji cu privire la aceste lucruri - spre exemplu oamenii îmi spun: „Mamă, m-am rugat și nu pot spune cât de mult m-ați ajutat!” Este un act reflex. E posibil ca în acel moment să îmi apară în gând - în gând - dar este un act reflex. În realitate nu fac nimic. De fapt Eu sunt Nishkriya. Nu fac nimic, absolut nimic. Sunt cea mai inactivă persoană la care vă puteți gândi. Vă spun că așa este, pentru că dacă o întreagă organizație lucrează pentru Mine, de ce aș mai face Eu ceva? Nu este necesar.

Există totuși un aspect: Eu privesc aceste lucruri. Și atunci când Eu sunt martora acestor lucruri, asta face ca actul reflex să se producă, face ca Paramchaitanya să pună lucrurile în mișcare. Pentru că dacă Paramchaitanya este puterea lui Shri Adi Shakti, atunci orice lucru la care sunt martoră este semnalat acelei puteri. Este exact invers: să spunem că avem o sursă de energie electrică undeva, atunci dacă ceva nu merge bine aici, acest lucru nu este transmis la sursă. Nu se întâmplă asta. Dacă ceva merge prost aici, totul rămâne aici. Dar în cazul Meu este exact invers: dacă sunt martora unui lucru greșit, nu trebuie să fac nimic, sunt martoră doar, pur și simplu privesc, însă totul se pune în mișcare prin această putere extraordinară a Paramchaitanyei.

Ei bine, voi nu cunoașteți această putere. Știți totul despre Kundalini, despre chakre și alte lucruri, dar această putere a Paramchaitanyei există în fiecare particulă, în fiecare atom. Și ea acționează în așa fel încât vă îndrumă, vă dă un impuls, vă conduce pe calea cea bună. Uneori oamenii spun: „Mamă, am vrut să cumpăr acest magazin și n-am reușit” și așa mai departe. „E spre binele vostru că nu l-ați dobândit. Slavă Domnului!” După 10 zile vor veni să-Mi spună: „Mulțumesc lui Dumnezeu că nu l-am cumpărat”.

Deci treptat, prin experiență, începeți să înțelegeți că nu trebuie să vă faceți griji. În mod normal oamenii sunt foarte supărați dacă rătăcesc drumul; nu și Sahaja Yoghinii: „Oh, foarte frumos, trebuie să fie un motiv pentru care ne-a adus Dumnezeu aici. Modul de a acționa se schimbă încet-încet apoi. Spre exemplu dacă cineva gândea în exces, acum începe să-și spună: „Abandonează - islam - abandonează. Încredințează această problemă Paramchaitanyei”. Și are efect. S-au întâmplat lucruri extraordinare în această lume făcând un simplu bandhan, încât pare de necrezut că s-au întâmplat cu adevărat. Chiar observând că există atâtea crime, că se întâmplă diverse lucruri negative, chiar și acestea au loc tot pentru a arăta prezența Paramchaitanyei, sunt kruta - fac parte din procesul Ei de a transforma totul, este modul în care lucrează. Kruta înseamnă ceva ce este făcut. Atunci începeți să realizați că puteți dobândi această putere prin energia voastră Kundalini.

Deci când Kundalini a voastră se ridică, Ea este tot o reflexie a lui Shri Adi Shakti. Așa cum atunci când vedem o parte a lunii, nu putem vedea și cealaltă parte, la fel și această putere când se ridică în interiorul vostru și atinge Paramchaitanya, atunci deveniți împuterniciți. Astfel deveniți Sahaja Yoghini. Dar nu sunteți Dumnezeu. Încarnările pot spune: „Eu sunt Dumnezeu.” Voi nu sunteți încarnări. Dar niciuna dintre încarnări nu a spus vreodată că este Adi Shakti. Ele nu pot spune asta.

Această putere a lui Shri Adi Shakti pe care o numim Paramchaitanya este puterea care vă iubește și care are control complet asupra naturii. Vă înțelege, gândește, știe totul, știe totul despre voi. Lucrează din toate punctele de vedere, în fiecare aspect al vieții voastre. Este în întregime cu voi. Este ca și cum ați cădea, să spunem, într-un râu care curge repede și nu mai puteți înota, nu vă mai puteți folosi mâinile așa că vă lăsați purtat de râu, realizând că e mult mai bine așa decât să ieșiți din el. Pur și simplu îl lăsați să vă poarte în curgerea lui și vă bucurați doar de întreaga natură din jur. Nu vă înecați. Dimpotrivă, simțiți că acest lucru vă înalță. Iar când curgeți odată cu el, înțelegeți că nu trebuie să faceți nimic de fapt, că totul este înfăptuit de Paramchaitanya pentru voi.

Dar trebuie să înțelegeți că asta se datorează energiei Kundalini, care a făcut acest lucru posibil, care v-a adus la acel țărm, care v-a așezat în acea frumoasă, celestă împărăție a lui Dumnezeu. Astfel înțelegeți că sunt două lucruri care s-au întâmplat: primul este că Mama voastră Kundalini, care se află în voi, care e propria voastră Mamă, care a fost cu voi tot timpul, v-a dat această naștere. Iar al doilea este că v-a înălțat până la acea putere, pe care voi înșivă o puteți folosi. Sunteți astfel împuterniciți. Veți fi uimiți cum vă ajută această putere. Adică, vedeți, n-ar trebui s-o spun, dar puteți avea toate puterile - n-ar trebui să spun asta.

Astăzi însă se plângeau de cineva, iar Eu le-am spus imediat numele persoanei. Veți întreba cum de am știut. Pur și simplu am știut. E tot ce pot spune. Pur și simplu știu. Presupunând că lucrați în domeniul covoarelor, atunci cunoașteți fiecare model, de unde provine - știți totul. Nu-i așa? Dacă vă ocupați cu asta, veți ști totul. Dacă această putere există peste tot, înseamnă că trebuie să știți totul. Conexiunea este de așa natură, încât dacă vă doriți să știți, puteți ști absolut orice. Așa că Buddha a mai fost numit și Sarvaloketishwara, pentru că El vede toate lokas. Cum le vede? Sarvaloketishwara. Pentru că egoul Lui, pe care îl putem numi Parama-ego, Mahatahamkara, știe totul, în timp ce egoul vostru nu știe nimic.

Pentru că egoul vostru nu știe nimic, sunteți acoperiți de el. Dacă ar fi știut, dacă egoul ar fi știut ce este adevărul, ați fi fost persoane absolut libere. Dar voi nu vreți să vă abandonați egoul. Voi nu vreți să vă lăsați purtați de acest râu, pe care Lao-Tze l-a numit Tao. Nu vreți să vă bucurați. Vreți să aveți propria voastră natură specială. Individualitatea este foarte diferită de tendința de a avea un gen de ego că: „Sunt una, alta, sunt «cineva»”. Deci trebuie să începeți să faceți diferența. După Realizarea Sinelui, în lumina ei, trebuie să începeți să vedeți această diferență. Primul și cel mai important lucru este să-i spuneți egoului vostru să stea liniștit: „Păstrează tăcerea, pentru că nu ştii nimic”.

De asemenea, în timpurile moderne, este la mare modă să-ți răspundă cineva la o întrebare: „Nu știu”. Întrebi pe cineva: „Cum te cheamă?” și îți spune: „Nu știu”. Nu știe nici măcar cum îl cheamă. Și este o modă să fii stupid. E la modă să arăți că ești foarte stupid - crezând că asta este inocență. Nu este, este prostie. Nu știu ce animal manifestă acest tip de stupiditate! Încă nu știu care este sursa ei. Încă trebuie să aflu care este animalul care a generat această prostie în oameni. Știu însă un lucru, că este vorba de ego. Egoul face ca o persoană să fie absolut stupidă. Slavă Domnului, limba marathi e atât de plină de înțelesuri, încât dacă cineva începe să-și manifeste egoul, în marathi se spune că „se cațără pe un tufiș”, că acel om se urcă pe un mic tufiș. Tot acest ego apare din așa-numitele idei pe care le aveți, din propriile realizări. Dar ce sunt aceste realizări? Voi nu știți nimic. Și asta este ceea ce vreau să vă spun astăzi, că singurul lucru care vă ajută în aceste timpuri este să vă abandonați egoul. Dacă știți cum să vă abandonați egoul, veți avea rezultate.

Un alt lucru care Mă surprinde uneori, mai ales în Occident, este că deși femeile sunt puterea, sunt Shakti, observ că în Occident, ele nu-și folosesc puterea Adi Shakti - nu. În primul rând încă sunt foarte posedate de emoții, de ideile lor și astfel de lucruri. Pe de o parte este bărbatul care are ego, însă chiar și femeile sunt foarte egoiste, foarte egoiste. Este foarte dificil. De exemplu, dacă se căsătorește o fată din Occident va fi foarte fericită, va sări în sus de bucurie, primind cadouri, felicitări, purtând toate rochiile și așa mai departe. După 10 zile va veni și va spune: „Mamă, sunt derutată.” „Derutată? Cum așa?” „Sunt derutată”. „Ești derutată acum, sau ai fost și înainte?” „Acum sunt derutată.” „În regulă. Înapoiază toate bijuteriile, totul.” „Nu, nu, să mă mai gândesc.” Nu acesta este nivelul unei Sahaja Yoghine.

O Sahaja Yoghină este Shakti și ea trebuie să accepte provocări: „Vă voi demonstra că voi face ca totul să fie mai bine”. Dimpotrivă, descopăr că sunt extrem de dominatoare. Sunt uimită! De ce ar trebui să domine o Shakti? Dacă este cu adevărat Shakti, nu va domina. Cele care nu sunt Shakti vor domina. Spre exemplu dacă mergi acasă la un perceptor în India, perceptorul va fi umil, dar soția lui va domina. Prin urmare văd că tendința de a domina e foarte des întâlnită. Și de asemenea mai există o tendință, un temperament ca de călugăriță. Se vor îmbrăca și se vor comporta ca niște călugărițe. Nu vor zâmbi. Ce e asta? Sunteți Sahaja Yoghine? Sau ce sunteți? Călugărițe? Atunci mai bine mergeți la mănăstire. De ce vă spun asta? Pentru că vă vorbesc despre Adi Shakti, vorbesc despre Shakti. Cum trebuie să se manifeste Shakti?

Am fost surprinsă că femeile nu răspândesc Sahaja Yoga. Mi s-a spus că liderii nu acceptă femei în răspândirea Sahaja Yogăi. Este greșit. Dacă liderii spun asta, nu este corect. Dar în primul rând Sahaja Yoghinele trebuie să fie cu adevărat Sahaja Yoghine, pentru că până acum am văzut că dacă încerci să pui o femeie în poziția de lider, pur și simplu distruge totul. Nu toate, dar unele da. Ei bine, datoria unei Sahaja Yoghine este de a se dezvolta prin meditație, prin propria înțelegere și prin respect de sine: „Sunt Sahaja Yoghină, sunt o Shakti, sunt energia potențială.” Eu însămi sunt energia potențială. Ce fac Eu? Nimic. N-am făcut acest pendal, n-am așezat covorul, nimic din toate astea. Stau pur și simplu frumos aici și vorbesc. Dar sunt energia potențială. Sunt eu energia potențială?

Asta este ceea ce ar trebui Sahaja Yoghinele să decidă. Altfel sunt posedate, sunt visătoare, dar se cred grozave. E foarte dificil. Vreau ca lideri niște Sahaja Yoghine drăguțe, vreau asta cu adevărat. Dar imediat cum devin lideri, ele sunt pe cai mari, alergând atât de repede. Așadar deveniți umile. Atât timp cât nu există un spațiu mare în ulcior, câtă apă poate intra în el? Trebuie să aveți o inimă foarte mare. Nu vă place ca cineva să vină acasă la voi, nu vreți să faceți nimic pentru alți Sahaja Yoghini, să aveți grijă de ei! Vă spun din nou și din nou că în Occident femeile trebuie să înglobeze Shakti în interiorul lor. Iar Shakti nu înseamnă să vă dominați soțul și să-l umiliți. Nu! Înseamnă să îi dați puteri.

Voi sunteți cea care dă putere întregii familii. Iar aceasta este familia voastră. Aceasta este familia Mea și Mă preocupă fiecare membru al ei. Sunt atentă la orice amănunt. Nu sunt niciodată satisfăcută că Mi-am făcut datoria, să Mă duc seara la culcare fără să Mă mai gândesc la nimeni. Niciodată. Sunt preocupată de un lucru sau altul. Tot timpul această putere curge iar grija Mea este un lucru atât de puternic, care acționează, pentru că grija Mea este reală. Nu sunt niciodată îngrijorată pentru Mine însămi, niciodată.

Sunt uimită când văd femei care fac tot felul de lucruri pentru a-și conserva frumusețea. Este nevoie doar de preocupare. De îndată ce dezvoltați acea preocupare, o grijă sinceră, plină de iubire și compasiune pentru ceilalți... Nici măcar în privința copiilor, am văzut, că nu se ajută. Niciodată nu se ajută. O mamă a trebuit să meargă să-și scoată un dinte, și a fost nevoită să-și ia copilul cu ea. E o prostie. Dacă nu vă preocupă ceilalți nu veți avea o minte colectivă, nu veți avea putere colectivă. Și este important ca toți să încercați să fiți foarte colectivi, să aveți grijă unul de altul.

Ei bine, n-am vrut să spun asta, doream să le spun doamnelor din Cabella, că această casă din Cabella este un ashram, iar toți cei care vin din alte ashramuri, chiar și din Australia, sunt surprinși că cei care trăiesc aici sunt exact ca la hotel. Ei plătesc pentru ashramuri, cu toții plătim, dar celelalte ashramuri au grădini de care ei se îngrijesc, au fațade îngrijite de asemenea. Aici nimănui nu-i pasă. Se folosesc de toate și cu toate astea nu le pasă. Surprinzător! Din moment ce Eu locuiesc aici, cum se pot purta așa? Dacă mergeți oriunde în Australia, în America, oriunde există un ashram, muncesc cu toții acolo duminica. Au grijă. Aici nu am văzut asta. Dispar cu toții. Este ashramul vostru, locuiți aici. Și totuși a trebuit să vă spun asta astăzi, pentru că simt că Sahaja Yoga duce lipsă de Shaktis. Unele nici măcar nu știu să zâmbească, iar unele sunt extrem de dominatoare. Trebuia să vă spun asta, pentru că sunteți atât de importante.

Dacă nu eram Eu, niciun bărbat nu ar fi făcut munca Mea. Nicio încarnare a principiului de Tată nu ar fi făcut această muncă. Pe Christos L-au răstignit la o vârstă foarte tânără. Foarte frumos! Crucificat atât de tânăr! Apoi altă încarnare silită să ia otravă, o alta ucisă de cineva. Așa au stat lucrurile! Toți au murit foarte tineri. Nimeni nu a vrut să facă această muncă, nimeni nu a fost... Vreau să spun că toți au simțit că le-a fost de-ajuns - de-ajuns. L-am avut pe Gyaneshwara care a intrat în Samadhi la vârsta de 23 ani, vă puteți imagina? Trebuie să fi fost complet dezgustat de oameni. Ei bine, este datoria voastră, a doamnelor, să dezvoltați acea răbdare a Mamei voastre, acea afecțiune și iubire, iar apoi veți vedea cum va rezolva Shakti a voastră lucrurile.

V-am vorbit în repetate rânduri despre asta. Iar acum când vă vorbesc despre Shri Adi Shakti, trebuie să spun că voi sunteți o Shakti în familia voastră, și trebuie să fiți înțelepte, trebuie să fiți chibzuite. Trebuie să vă înțelegeți soțul. Trebuie să vă înțelegeți copiii. Trebuie să aveți răbdare. Dar dimpotrivă, voi vă răsfățați copiii. Trebuie înainte de toate să înțelegeți ce este spre binele lor. Astăzi spre exemplu, voi spune că nu ar trebui să retrageți copiii care merg la o școală (Sahaj), că este pentru binele lor să rămână acolo. Ce veți câștiga din asta? Dar cineva spune: „Nu”. „În regulă, atunci ieși din Sahaja Yoga”. Ce putem face? Un asemenea atașament pentru propriii copii arată că sunteți o persoană lipsită de puteri.

Trebuie să iubiți toţi copiii, trebuie să aveți grijă de toți copiii, trebuie să vă bucurați de toți copiii, să vă interesați de ei. Văd însă că toți sunt interesați doar de propriii lor copii. Ar trebui să ne considerăm cu toții o singură familie. Trăim împreună, trebuie să împărțim totul. Este de neînțeles pentru Mine - în India, de exemplu, dacă undeva sunt 5-6 copii, toate femeile vor alerga după ei. Toate vor avea grijă de ei. Pentru ele e o plăcere să aibă grijă de orice copil. Dar acest tip de insensibilitate în ceea ce privește comportamentul colectiv îi va afecta și pe copiii voștri. Deci ceea ce veți transmite întregii lumi este acest mod de viață Sahaja. Iar femeile clădesc societatea.

Dacă societatea din India este de calitate, meritul revine femeilor din această țară și al înțelepciunii lor. Bărbații indieni sunt proști. Au distrus politica, economia, totul. Însă societatea este menținută la un nivel bun și este încă pe calea cea dreaptă, putem spune. Asta se datorează doar înțelepciunii femeilor. Dacă femeile sunt preocupate doar să se îmbrace ore în șir, gândindu-se doar la rochiile lor, la ce vor îmbrăca, s-a terminat.

Asta e ziua venerării lui Kundalini, care este Mama voastră. Ea este Mama, iar voi sunteți la rândul vostru mame. Trebuie să ştiţi absolut totul despre copilul vostru. Cineva vine și-Mi spune: „Copilul meu e acum dependent de droguri”. Cum e posibil așa ceva? În India copiii nu ajung dependenți de droguri pentru că mama stă tot timpul pe capul lor, ca un șoim. Știe unde merg, ce fac. Îi iubește, dar în același timp știe unde merg. Chiar și când eram la colegiu, chiar căsătorită fiind, când mergeam acasă, mama Mă întreba: „Unde ai fost?” Nu îndrăzneam să spunem nimic. „Vino până la ora 18.00” - ne spunea, chiar căsătoriți fiind. Iar noi trebuia să-i spunem unde am fost. Asta era munca mamei: unde merge copilul, ce face. Și vă plângeți apoi că nu vă mai ascultă. De ce nu vă ascultă copiii? Pentru că nu îi disciplinați. Aici atmosfera este foarte proastă, de acord, copiii sunt foarte răi, de acord. Sunt de acord cu toate astea. Însă dacă sunteți o mamă puternică în iubirea voastră, copiii voștri nu o vor lua pe o cale greșită.

Știți deja, chiar și acum toți liderii încearcă să fie lângă Mine. De ce? Nu am miere, nimic de acest gen, dar ei stau acolo lângă Mine - toți liderii. Asta se întâmplă după Realizare; însă chiar și nepoții Mei vor veni și se vor așeza lângă Mine, toate nurorile Mele vor veni să stea lângă Mine. Nu vor pleca de lângă Mine. Iar oamenii le spun: „Ce e cu voi? Tot timpul stați lipiți de mătușa voastră. De ce?” Este vorba de grijă.

Iar ei înțeleg că ceea ce le spui este pentru binele lor. Dar voi înșivă trebuie să fiți în regulă. Ca mame, trebuie să fiți tolerante, trebuie să înțelegeți, dar când e de spus ceva, trebuie să le spuneți. Le puteți vorbi tăios sau calm, cum credeți, dar copilul trebuie să știe că îl iubiți și că iubiți toți copiii. Este ceva foarte subtil. De exemplu, am luat copilul unui Sahaja Yoghin la cumpărături, iar el cerea: „Vreau asta, cealaltă și așa mai departe”. Voia să cumpere de toate. Mă întrebam ce e cu el! Dar dacă, să zicem, i-aș lua pe nepoții Mei, ei n-ar face așa ceva, deloc. Dacă vrei să le iei două perechi de încălțări, vor spune: „Nu, una e suficient”. Când se va strica, vom lua alta. Niciodată nu vor cere nimic. Este un fel de respect de sine. Ei nu doresc nimic. La fel și soțiile. Soțiile nu vor cere niciodată nimic, nimic. Nimic. Soțul le va ruga: „Te rog cere-mi ceva, cere-mi ceva”. Nu, ele nu vor nimic. Așa este o mamă-Sahaja Yoghină, o soție și o Shakti. Nu pretinde nimic. Nu cere nimic. Cea care dăruiește, ce ar putea să ceară? Cea care oferă tot timpul, ce ar putea cere?

Așadar simt uneori că în Sahaja Yoga partea stângă, partea feminină, are o tendință descendentă. Femeile trebuie să se înalțe: în primul rând meditaţia, respectul pentru Mamă, apoi să-i învețe pe copii cum să pună în practică Sahaja Yoga, să le vorbească despre Sahaja Yoga și nu doar despre mâncare, să-i învețe curăţenia, cum să fie drăguți cu ceilalți, cum să împartă lucrurile și să le povestească istorioare frumoase pe care le-au auzit, învățându-i despre dharma, stând de vorbă cu ei, comunicând cu ei. Asta este ceea ce trebuie să înțelegeți pentru a face Sahaja Yoga foarte puternică. Voi sunteți Shakti în Sahaja Yoga, credeți-Mă. Și trebuie să acționați ca atare, în loc să vă faceți griji pentru lucruri mărunte. Uneori primesc scrisori de la doamne, care Mă îndurerează. Nu înțeleg cum pot fi Sahaja Yoghine. Întregul nostru sistem Sahaja trebuie să fie un sistem model, din care ceilalți să vadă și să înțeleagă ce am realizat în viața noastră de zi-cu-zi.

Shri Adi Shakti vă rezolvă în viața de zi-cu-zi de la lucrurile cele mai mărunte până la cele mai înalte. Și tot timpul trebuie să învățați, tot timpul trebuie să învățați. Fie că sunteți lider sau nu, tot timpul trebuie să știți tot ce este necesar. „Nu am știut asta, nu am știut alta”. Până când nu dezvoltați acea atitudine, că trebuie să învățați, acea atitudine umilă, modestă, că aveți de învățat, că încă mai aveți de învățat, nu veți scăpa de ego. Din cauza egoului sunteți satisfăcuți cu voi înșivă - acesta este semnul egoului. Nu știți ce mult îi torturați pe ceilalți, ce distrugeți - nimic. Vă simțiți foarte fericiți cu voi înșivă. O astfel de persoană nepăsătoare trăiește uneori cu capul în nori. „Ce am făcut astăzi pentru altcineva? Cum am vorbit altora? Ce am dat altcuiva?” Nu este nevoie ca Eu să vă dau cadouri, nimic de acest fel. De ce să vă dau cadouri? Dar vă dau cadouri doar pentru propria Mea satisfacție. Și dacă primesc cadourile voastre este pentru propria voastră satisfacție.

Deci ce aveți de făcut? Ce vă dă satisfacție? Ce vă dă satisfacție? Gândiți-vă la asta! Ce vă dă satisfacție? „Casa mea trebuie să fie în regulă! Soțul meu trebuie să fie bine! Copiii mei trebuie să fie în regulă!” - al meu, ai mei, ai mei. Până când acest „al meu” nu se îndreaptă către altă persoană, sunteți încă pe tărâmul iluziei (maya). Trebuie să învățați asta. Ar trebui să reflectați zi de zi sau să scrieți în agendă cu toții, ce ați făcut pentru ceilalți, ce ați spus celorlalți, ce îi face pe alții fericiți. Lucruri mici ca acestea pot face viața atât de frumoasă. De asemenea sunt și foarte multe lucruri mărețe care vă așteaptă. Dacă nu vă gândiți că sunteți niște persoane foarte importante, toate aceste lucruri mărețe sunt pentru voi de asemenea. Este așa cum întregul cer poate fi acoperit de o singură frunză; dacă priviți frunza înspre cer, frunza este cea pe care o veți vedea. În același fel, întreaga viziune a Sahaja Yogăi poate fi complet acoperită de o singură persoană care manifestă această mare expansiune. O persoană aici, o persoană acolo.

Este absolut remarcabil. Sahaja Yoga este atât de vastă. Sunt oameni care sunt aici, acolo, în diverse locuri, atât de remarcabili, încât chiar și numai rostindu-le numele, simt că sunt scăldată într-un ocean de bucurie. O singură persoană. Atunci cum rămâne cu voi? De ce nu puteți face asta? Când Shri Adi Shakti este reflectată în voi, când toate puterile Ei sunt cu voi, cât de multe puteți face?

Având o perspectivă atât de largă îmi doresc să am cât mai mulți oameni care să aibă ei înșiși o viziune, nu oameni mărunți care se gândesc doar la copiii lor sau la mâncare. Nu, nu îmi doresc asemenea oameni; sunt inutili. Vor renunța cu toții la Sahaja Yoga până la urmă. Sper că ați înțeles unde sunteți, ce dețineți.

Energia Kundalini a fost creată în voi și v-a dat întreaga cunoaștere, totul. Dar știu atât de mulți care nu cunosc nici măcar chakrele. Nu știu. Într-atât sunt de ignoranți! Trebuie să știți toate aceste lucruri, trebuie să le înțelegeți, pentru că sunt pentru voi. Toată această cunoaștere este pentru voi. Și cel mai important lucru dintre toate este credința. Nu o credință oarbă, ci una iluminată, credința că acum sunteți una cu Puterea Divină. Asta trebuie să vă stabilizeze complet. Asta este, cred Eu, una dintre cele mai importante Puja pentru că până acum am avut multe Guru Puja, și atât de mulți oameni au fost venerați ca guru. Sau voi gândiți că Ziua Mea de naștere este importantă - în regulă.

Dar cred că este foarte important să înțelegeți puterile propriei voastre Kundalini și puterile care vă stau la dispoziție pentru munca Paramchaitanyiei. Asta vă va da încredere, compasiune, vă va da o viziune și vă va transforma într-o personalitate măreață, o personalitate măreață. Cine a fost George Washington? Se spune că a fost un om măreț. Cine a fost Abraham Lincoln? A fost măreț. Voi însă aveți cu toții Realizarea Sinelui. Trebuie să vă gândiți la întregul univers, să aveți o viziune globală; până când creierul vostru nu va dezvolta această viziune, sunt foarte sigură că progresul Sahaja Yogăi atât în interior cât și în exterior nu va fi semnificativ. Deci înțelegeți că aceste puteri sunt cu voi și trebuie să le folosiți cu umilință.

Dumnezeu să vă binecuvânteze!
