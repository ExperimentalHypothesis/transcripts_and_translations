Rozhovor pro rádio Kazu, 01/10/1983, (nekontrolováno), Santa Cruz, USA

Barbara: Než začneme, ráda bych se vám zde představila. Jmenuji se Barbara Schulerová a vedu rozhlasový pořad na stanici z Monterrey, který se jmenuje Discovery, obvykle ve středu od 13:00 do 14:30, a nyní bude ve čtvrtek od 11:30 do 13:00. A je mi ctí být zde a natočit pro své posluchače rozhovor. Takže pro posluchače bych ráda řekla, že jsme v Kennolyn Campgrounds v Santa Cruz a toto je rozhovor s Její Svatostí Šrí Mátadží. Matko, o Sahadža józe, o vaší filozofii bylo řečeno mnoho věcí, ale o tom, kdo jste jako člověk, toho bylo řečeno velmi málo. A napadlo mě, že by bylo dobré začít několika otázkami o tom, kdo jste, kdo jste byla jako dítě, jací lidé vás ovlivnili, co vás přivedlo na místo, kde jste dnes jako zářící bytost, která sedí před námi?
Šrí Mátadží: Jde o to, že jsem velmi starobylá bytost, víte? Co vám o sobě mohu říct? Nevím, která část vás bude zajímat, ale jediné, co mohu říct, je, že jsem se narodila s tímto pochopením a vědomím, že musím najít metodu, kterou bych mohla lidem poskytnout masovou realizaci. Samozřejmě jsem byla realizovaná duše. Věděla jsem o tom všechno už od svého dětství. Ale problém byl, jak to zařídit, aby to získalo mnoho lidí, protože když to získá jeden člověk nebo to má jeden člověk, když je jeden člověk inkarnací, lidé to nechápou. Nejen to, ale mohou se pokusit takového člověka zničit. To se stalo všem svatým, kteří přišli na tuto zemi. Kristus byl ukřižován, Mohamed dostal jed. Protože byli nevědomí. Netušili, o čem je řeč, co ten člověk říká. Takže bylo důležité nejprve najít metodu, jak jim poskytnout hromadnou realizaci. A z tohoto úhlu pohledu jsem si zkrátka řekla, že kvůli tomu jsem na této zemi a musím tuto práci dělat, a proto jsem chtěla studovat lidské bytosti. Narodila jsem se v křesťanské rodině, a to ještě v rodině, která byla protestantská, protože jsem cítila, že protestanti jsou fanatici, ale velmi sofistikovaní. A všechno racionalizují až do té míry, že za to nikdo nevidí. Takže bylo lepší narodit se mezi nimi, kde se už narodili můj otec i má matka, které jsem si vybrala za své rodiče. Byli to skvělí lidé, realizované duše, a zvláště můj otec byl člověk, který věděl, proč jsem na této zemi. A věděla to i moje matka. Takže mezi nimi a mnou byl mimořádný vztah a dokázali pochopit, proč se zabývám meditací nebo zjišťováním, jak dát realizaci ostatním. Můj otec, který byl velmi vzdělaný, znal asi čtrnáct jazyků, přeložil Korán do hindštiny, byl členem Ústavodárného shromáždění, vytvořil naši ústavu. Také byl jediným křesťanem, který byl v té době zvolen. A moje matka vystudovala s vyznamenáním matematiku, oba velmi vzdělaní a milí lidé. Svůj život zasvětili osvobození Indie. A i já jsem cítila, že je to velmi důležité, protože pokud nejsme svobodní, nemůžeme dělat nic na bázi náboženství. Je důležité, aby byl člověk na této úrovni svobodný. A tak jsem jim také hodně pomáhala a celá naše rodina hodně trpěla. A prošla jsem si hroznými, strašnými časy, už od velmi mladého věku. Také jsem byla s Mahátmou Gándhím, protože mě měl jako dítě velmi rád. Tak jsem s ním bývala, pak jsem se vracela na studia a zase se k němu vracela. Říkával mi „Nepali“, protože mám nepálskou tvář. A někdy se mnou mluvil, jako by mluvil se svou babičkou. Byl to velmi milý člověk, nesmírně laskavý k dětem, velmi přísný k sobě a přísný k ostatním starším lidem. Ale k dětem byl velmi, velmi milý a laskavý a snažil se od dětí učit spoustě věcí. Bylo překvapivé, jak chápal, že v dětech je spousta moudrosti, někdy víc než ve starších lidech, kteří jsou zmatení. Pak jsme dosáhli nezávislosti a kvůli rozdělení naší země jsme zažili velmi nepříjemný neúspěch. Studovala jsem na Lékařské fakultě v Lahore, protože jsem se chtěla dozvědět něco o medicíně, jak lidé říkají různým věcem, protože jsem to všechno věděla, věděla jsem o těle, věděla jsem o všem, čemu říkáte kompletní nervová soustava, ale nevěděla jsem, jaká je s tím spojená slovní zásoba, takže jsem tam dva roky studovala. Potom vypukla válka, takže jsem musela přerušit studium a rodiče chtěli, abych se vdala. A pak jsem zjistila, že moje manželství je důležité, souhlasila jsem, že se vdám, a vzala jsem si tohoto džentlmena, pana C. P. Šrivastavu. Pak po celou tu dobu bylo mou jedinou zábavou nebo prací na plný úvazek zjišťování informací o lidech, jaký mají problém, jak se vyhýbají realitě, jak se jí straní, jak před ní utíkají, jaké jsou jejich problémy, jak hledají, co mohou nabídnout, co přijmou, jak s nimi jednat. Byla to docela složitá otázka. Každý člověk představoval nový vzorek problémů a já jsem se s tím musela poprat. V jistém smyslu to byl systém, který jsem znala, protože proniknout do někoho subtilně, abyste pochopili problémy Kundaliní - můžete se vydat na cestu a něco o člověku zjistit. A pak jsem zjistila permutace a kombinace jejich problémů. Takže je to jako, dá se říct, jako periodická tabulka. Museli jste je rozdělit do tří, pak do sedmi, pak do všech permutací a kombinací. Takže si to můžete představit - 3 x 7, umocněno nekonečnem. Tak to bylo. Ale na tom nezáleží! Povedlo se to a v roce 1970, 5. května - tehdy jsem trochu váhala. Myslela jsem, že bych měla počkat, ale jisté okolnosti mě přiměly otevřít poslední centrum. A když jsem otevřela poslední centrum, začalo to fungovat s ostatními, přešlo to do masového měřítka. Ale přesto jsem dala realizaci jen jedné paní, která přišla ke mně domů. Zkoušela jsem, jestli to u ní bude fungovat. Dala jsem jí realizaci tím, že jsem se postupně dotkla jejích center - šesti center - a pak jsem přivedla Kundaliní nad vrchol hlavy.
Barbara: Co znamená otevřít poslední centrum?
Šrí Mátadží: Sahasráru? Poslední centrum je centrum, které je v limbické oblasti, kde je sídlo všech sedmi center. Vše je tam integrováno. Zatím každý, kdo přišel - jako Kristus přišel do tohoto centra, kterému říkáte Ádžňa čakra, nebo Krišna přišel do tohoto centra, což je Višuddhi čakra. Takto se objevovali ve všech našich centrech a dávali našemu vědomí nový rozměr. A tak se naše vědomí zlepšilo do této míry a nyní nastal čas, abyste získali své Absolutno, abyste získali svého Ducha, aby váš Duch zářil ve vaší pozornosti, abyste měli svou seberealizaci, abyste měli své druhé zrození. To je ta správná chvíle! A to je možné jen tehdy, když zafunguje křest, skutečný křest - skutečný, ne umělý, kdy někdo přijde, položí vám ruku na hlavu a řekne: „Teď jsi pokřtěný.“ To není ono. Ale dojde ke skutečné události, že začnete cítit chladný vánek Ducha Svatého, který vychází z vaší hlavy. Takže pak jsem začala především dávat realizace, aniž bych se střetla s jakýmkoli odporem nebo něčím podobným. Začala jsem s jednou paní a pak jsem v tom pokračovala. Pak dostalo realizaci prvních dvanáct lidí. Tehdy jsem byla velmi šťastná, protože začala masová realizace. Pak to postupně začalo pracovat. Jezdila jsem do indických vesnic. Říkala jsem si, že to jsou lepší, prostí lidé, nejdřív pracovat na těch jednodušších. A oni získali realizaci. Teď máme na vesnicích tisíce lidí, kteří získali realizaci. Zbavili se všech svých špatných návyků. Stali se velmi tvořivými. Daří se jim velmi dobře. Jsou to velmi šťastní lidé. A jsou to odborníci. Mohu říct, že v Indii je nyní tolik odborníků, kterým říkáme sahadžajogíni, možná tisíce. Někteří pracují na vesnicích, někteří pracují ve městech. Takže teď máme v Indii spoustu lidí, kteří mohou dělat tuto práci.
Barbara: To vše se děje od roku 1970?
Šrí Mátadží: Ano, to jsem začala.
Barbara: Mám otázku, která je důležitá pro mě i pro mnoho lidí, kteří hledají něco, co vy nazýváte seberealizací nebo Sahadža jógou nebo podobně. Někteří z nás přesně nevíme, co to je. A zjišťujeme, že existuje mnoho učitelů. Jak rozpoznáme učitele, které můžete nazvat podvodnými, od těch skutečných? Je to tak těžké, protože se zdá, že nás všichni dokážou určitým způsobem inspirovat a předávají nám zkušenosti. Jak poznáme, kdo učí něco, co je pravdivé, a kdo klame?
Šrí Mátadží: V první řadě - kdokoli, kdo žije z vašich příjmů, není guru. Guru nikdy nebude žít z výdělku svých žáků. Ale tady jsou lidé, kteří mají velké paláce, koupili si letadla a auta atd. Tohle by měl člověk pochopit. Je to tak, tak neskrývané, abyste to pochopili. Chci říct, že neznám zřejmější věc než tohle, že je to parazitický život. A nemůžete mít parazity jako své guruy. Mohou být parazity, ale ne vašimi guruy. To je jedna věc. Chci říct, že si můžete některé lidi vydržovat, víte? Pokud chcete, protože jste bohatí, můžete si některé vydržovat. To je něco jiného. Ale nemůžete je mít jako guruy. Guru musí být vyšší osobnost. Viděli jste, že Kristus byl takovou velkou inkarnací. Od nikoho si nevzal žádné peníze. Byl synem tesaře a sám pracoval jako tesař a žil jako skromný člověk. Nikdy nežil s velkými auty a velkými domy. Není to nutné, protože takový člověk je sám o sobě velmi velký král, je jako velký císař. Nic nepotřebuje, císař nic nepotřebuje, protože mu nic nemůže poskytnout pohodlí kromě toho, že sám je v naprostém pohodlí. Takže takový člověk nic nechce. Musíte vidět, že takový člověk nepotřebuje žádné pohodlí. Může spát na zemi, může spát kdekoli. V tomto životě, měla bych říct, pocházím z docela bohaté rodiny a provdala jsem se za jiného bohatého muže, můžete to tak říct, podle vašich osobních představ. Ale co se mě týká, můžu spát kdekoli. Nemám s tím žádný problém. Nemám problém s jídlem, nemám problém spát kdekoli, bez pohodlí. A zjišťuji, že je pod mou sebeúctu žít z výdělku druhých. Není to správné. Ale jste moje děti, dejme tomu, že mi přinesete květinu nebo něco jiného, to je v pořádku. Ale nemohu mít palác z vašich peněz. To je absurdní, naprosto absurdní! Takže tohle by měl člověk vědět, že to hýčká naše ego, že si můžeme koupit svého gurua, můžeme si koupit svou seberealizaci. Víte, je to velmi subtilní hýčkání. A takhle to lidé přijímají, víte? Nechtějí přijmout člověka, který říká: „Nemůžete nic nabídnout.“ Je to pro ně příliš. Anebo to, za druhé, může být tím, že si lidé myslí, že když něco zaplatíte, tak se k tomu připoutáte, projdete tím, ať je to cokoli. Řekněme, že jste si zaplatili vstupenku a zjistíte, že celá hra je příšerná, že ji nemůžete vystát, ale musíte ji přetrpět, protože jste za ni zaplatili. Je to lidská přirozenost, že? Je to lidská přirozenost, viděla jsem, že to dělají. A takhle to funguje. Ale tohle je velmi hrubá úroveň, o které vám říkám. Ale v této moderní době je přislíbeno, že se stanete proroky.Musíte se stát proroky. Musíte se tedy podívat, zda jste se díky nim stali proroky? Nejjednodušší je vidět žáky onoho člověka, každého XYZ, který říká, že je guru. Co se s žákem děje? Je to svobodný člověk? Má nějaké poznání? Má nějaké mistrovství? Čeho dosáhl tím, že je s tímto člověkem? Viděli jste, jsou zde sahadžajogíni. Jeden lepší než druhý! Když s nimi mluvíte, jsou plní poznání. Někteří z nich se se mnou setkali jen, řekněme, na osm dní. Stali se poznáním. Co tedy dokázali, měli byste říct, jaký je jejich životní styl, jejich životní vzor, jak se chovají? A v tomto ohledu nemůže existovat žádné soukromí, chápete, jako u mafie: „Tohle neříkej a tohle neříkej a tohle bys neměl dělat.“ Samozřejmě, že v Sahadža józe se pravda odhaluje postupně, ale není to tak, že když dáte nějaké peníze, nikdo se to nedozví. V Sahadža józe ví všichni všechno, chápete? Dejme tomu, že máme postavit ašrám, řekněme například. Dobře, budujete si ašrám, vyberete peníze, uděláte, co chcete, a víte o tom. Já s tím nemám nic společného. Také mezi sebou byste měli vědět, jak jste získali peníze, jak jste je utratili, jaké jsou výdaje a tak dále. Protože za ašrám můžete platit, ale ne za svou realizaci. A to je jedna věc, která je velmi důležitá, je důležité, co z toho máte, že byste se měli stát prorokem. Stali jste se prorokem? A za třetí, musíte vědět, že pokud chodíte od jednoho k druhému, čemuž říkáme „guru shopping“, znamená to, že jste to ještě nenašli. Jinak byste se prostě usadili. Ale někteří lidé jsou tak slabí, že se usadí u jednoho a jsou vyřízení. Musíte se vždycky podívat na lidi, kteří chodí k těmto guruům, co získali. Získali svou transformaci? Protože tohle je věk transformace.
Barbara: Matko, a co učitelé nebo guruové, kteří dělají zázraky? Jdete ke guruovi, který něco zhmotní ze vzduchu a řekne: „Tohle je božské.“
Šrí Mátadží: To je všechno manipulace. Všechno je to manipulace. A také, víte, předpokládejme, že teď někdo řekne: „Vyrobím diamant.“ Tito lidé pocházejí z Indie. Proč nevyřeší finanční problém Indie? Za druhé, víte, že v každém bodě mohou být zpochybněni. Měli byste říct... Dobrá. Přišel za mnou jeden pán a řekl: „Dal mi diamant.“ Řekla jsem mu: „Proč tobě? Kolik máš diamantů?“ Řekl: „Stovky.“ Zeptala jsem se: „Proč ho dal tobě? Měl by ho dát tvému řidiči, který diamanty nemá.“ Vidíte, takto to je. Takže je to všechno manipulace. Měli byste vidět ty, kteří něco zhmotňují, co vám dali? Měli by vám dát něco věčného. Pokud mluví o Bohu, Bůh vám diamant nedá. Který Bůh dal lidem diamanty? Slyšeli jste o tom, že by někdo dával diamanty? Ne! Proto byste měli žádat o to, co je nejvyšší, co je nanejvýš svrchované. Nuže, čtvrtá věc, která je velmi důležitá, je, že ať už získáte jakoukoli zkušenost - například někteří lidé začnou jen tak skákat, někteří začnou křičet, někteří se začnou chovat jako zvířata. A oni řeknou: „Ó, to je něco, co se z vás dostává pryč.“ Cítí se velmi špatně, dostanou hrozné nemoci, dostanou se do potíží a do bolestí a do všech možných věcí a křečí. Řeknou: „Teď z vás vychází vaše podvědomí.“ Nic není třeba vyvolávat. To je jedna věc, kterou musíte vědět. Podvědomí, jak jsem vám řekla, je na levé straně a nadvědomí na pravé straně. To, co musíte udělat, je vzestoupit středem a vystoupit nad svou hlavu, kde je nejvyšší vědomí. A když se jím stanete, rozvinete kolektivní vědomí. Takže ti, kteří chtějí, abyste se stali opět žábami, musí vědět, že se žábami už nestanete. To v žádném případě není evoluce. Evoluce musí jít výš, ne se stát žábami nebo žížalami, chápete? A pokud se začnete plazit, je to obyčejná hypnóza. Každý, kdo hypnotizuje, může dělat tyto triky, chápete? Je to obyčejná hypnóza. A pak věřit, že teď jste odevzdaní - to všechno je nesmysl, chápete? Pro realizaci to nemá žádný smysl. Při realizaci se prostě stanete mistrem. Stáváte se mistrem. V této zemi je mnoho lidí, kteří přišli a také vás nalákali svými řečmi, vedou velké řeči o Brahma, o Átmatattvě, o všem možném. To není ta cesta, to je jen kyvadlo, které se pohybuje od křesťanského kázání k hinduistickému kázání a od hinduistického kázání k islámskému kázání a odtamtud k rabínskému kázání. Víte, takhle to jde dál. To není ta správná cesta. Musíte vzestoupit výš ve svém nitru. A proto ti, kteří o těchto věcech přednášejí, mohou být někdy opravdu velmi, velmi nebezpeční. A tolik jich zemřelo na rakovinu, na to, na tamto. Nevím, co říct na to, že lidé, kteří chodí k těmto lidem, se dostávají do velmi vážných potíží a tolik trpí. A pak ještě ke všemu, když se tohle všechno stane, říkají: „Musíte trpět.“ To je velmi dobrá výmluva: „Musíte trpět.“ Musíte platit, abyste trpěli. Musíte zaplatit, abyste mohli trpět. A pak lidé stále trpí. Musím vám říct, že Kristus trpěl za nás. My už trpět nemusíme. Ti, kdo popírají Jeho utrpení, budou muset trpět. Dobře, tak si trpte! Ale On trpěl za nás. Už není třeba, abychom trpěli. Když se v nás probudí, odstraní vše, co je naše ego, to znamená naše karmy, naše superego, to je naše podmíněnost, úplně to odstraní, a vy se stanete zajedno s Božským. Není třeba, aby kdokoli trpěl, a tato představa utrpení je celá nesmyslná. Vůbec byste neměli trpět.
Barbara: To je dobře! Jsem ráda, že už je to za námi. Šrí Mátadží, říkají vám „Matko“. Zdá se, že v hinduistické tradici má slovo „Matka“ zvláštní kontext nebo význam. Jaký je tento význam?
Šrí Mátadží: Víte, v indické filozofii, dokonce i v křesťanské filozofii to tak je, ale trochu se to změnilo - když si přečtete knihy esejců, zjistíte, že popisovali „Matku“, víte, Duch svatý je Matka. Když mluví o Duchu svatém je to Matka. Jak můžete mít Otce a Syna bez Matky? Musíte to pochopit rozumem. Je to tak prosté. Takže je to jen a jen Matka. Duch svatý je velmi důležitý. Takže Duch svatý je Matka. Víte, je to absurdní, mít něco takového. Ani homosexuálové nemohou mít děti. Je to směšná věc, že? Naprosto absurdní! Ale křesťané to přijali, nevím proč. Proč se tím nezabývali, nezjistili, co je tenhle Duch svatý zač? Řekli, že je to tajemství. Jak můžete říct, že je to tajemství? Když to nedokážete vysvětlit, tak o tom raději nic neříkejte. Takže Duch svatý je něco, co visí ve vzduchu. Nikdo to nezná, je to tajemství a zbytek je Otec a Syn. To je absurdní! Nuže, princip Matky je v každém Písmu, musí tam být. Matka je ta, která je lůnem, je ta, která je Matkou Zemí, a je ta, která vás vyživuje. Vyživuje nás, to víte. A tato ženská podstata sídlí v každé lidské bytosti jako tato Kundaliní. A když stoupá, dává vám toto nové vědomí, které se stává soucitem, které proudí, které se stává uklidňující, vyživující energií lásky. A to je to, o čem dnes lidé mluví jako o feminismu. Opět je to kyvadlo - muž se stává ženou, žena se stává mužem - všechny ty problémy jsou kvůli tomu. Když se ale posunete vzhůru po spirále, pak se tam, kam se posunete, stanete osobností plnou soucitu, lásky, univerzálního porozumění, a to prostřednictvím kolektivního vědomí. A pak stoupáte až do pozice, kdy se stáváte univerzálně vědomými. To je to, co by se s vámi mělo stát. A pokud se to stane, pak bychom měli říct, že vaše mateřské vlastnosti ve vás vzestoupily. A to je to, co jsme dosud zanedbávali. Nestáváte se ženou, ale stáváte se mateřskými. Nejprve Otec, pak Syn a nyní Matka! Chápete? 
Barbara: Jaká je role ženy v tomto světě, role ženského principu?
Šrí Mátadží: Neříkám, že tuto roli mají jen ženy, které se jako ženy narodily, ale i muži, má ji každý, protože každý má v sobě Kundaliní. Ale ženy musí vědět, že když jsou ženami, mají větší zodpovědnost. Ne že by měly sedět doma a jenom se starat o děti a potomstvo a komandovat manžela, když přijde domů. To není jejich role. Jejich role je taková, že musí být shovívavé. Každá osoba, která je matkou, musí být jako Matka Země. Jak moc je shovívavá! Jak moc trpí! Rozkopáváme ji, trápíme její život, ale ona stále dává, konejší, odpouští, vše snáší. Děláme tolik hříšných věcí, chci říct, že by měla vybuchnout opravdovým hněvem. Ale ona to nedělá, je velmi opatrná, pomalu, pomalu sděluje: „Běž odtud pryč,“ je slyšet rachot. Je tak laskavá, víte? To všechno by k nám mělo přijít. Takže to není tak, že by se tyto vlastnosti měly usadit jen u žen, ale přišel čas, aby tyto vlastnosti měli i muži. Jinak bude vždycky existovat nerovnováha. Takže nyní se muži musí stát nesmírně laskavými, láskyplnými, soucitnými. Vzdát se onoho soutěživého ducha, bojovného ducha, jako měl Napoleon. Všechny tyto představy jsou zastaralé. Koho si nyní vážíte? Lidí jako Mahátma Gándhí nebo Abraham Lincoln. Každý Američan by měl myslet na Abrahama Lincolna.
Barbara: Ano, to rozhodně. Matko, co tu děláme? Jaký je smysl života na Zemi? Proč chodí lidské bytosti po této planetě?
Šrí Mátadží: Jste speciálně stvořeni Bohem. Jste Bohem speciálně vybráni, abyste byli lidskými bytostmi, a jste zde za velmi důležitým účelem. Prvním Božím záměrem je, abyste se zcela stali nositeli Božích sil. Aby skrze vás proudil, proudil do této atmosféry, do tohoto vesmíru, který se má stát božským místem. Když získáte realizaci, co se stane? Všechny vaše abnormality odpadnou a vy se stanete zcela normálním člověkem a začnou proudit tyto vibrace chladného vánku. Díky tomu je teď můžete dávat Matce Zemi, můžete je dávat rostlinám, můžete je dávat stromům. Celé se to stane „Alláhovou zahradou“, kde budete přebývat v naprosté radosti a štěstí. Druhým důvodem je, že Bůh vás nyní připravil, abyste se usadili v Jeho království. To je váš trůn. Je to vaše právo tam být. Mohlo se to zkrátit v době, kdy byli Adam a Eva povoláni a bylo jim řečeno, aby se nepouštěli do tzv. „knihy poznání“ nebo „ovoce poznání“. Oni však neposlechli. Víte, když někomu dáte svobodu, tak řekne: „Co je na tom špatného?“ A tak začali dělat věci, které jim vnukla satanská síla, a přijali je. Takže to byl prvotní hřích, kterého jsme se dopustili. Takže museli mít inkarnace, dělat všechny tyto věci a nyní se dostali na tuto úroveň, kdy lidské bytosti musí být znovu přivedeny na místo, kam měly jít.
Barbara: Matko, jaká je pravá podstata smrti? Je možné, aby si člověk vybral, že nezemře? Jaký je smysl smrti?
Šrí Mátadží: Víte, smrt je, jako když se převlékáte. Když někdy příliš používáte své oblečení, unavíte se, chcete ho vyměnit. Taková je i smrt. Nikdo neumírá, není tu nic, co by umíralo, kromě toho, že část, která je Matkou Zemí, a část, která je vodou, odpadnou a vy zůstanete takoví, jací jste. Ale pokud jste realizovaná duše, pak máte možnost volby. Pokud se chcete znovu narodit, rádi se znovu narodíte. Pokud se zrodit nechcete, nezrodíte se. Ale po realizaci se to stává vaší volbou. Pokud chcete zemřít, můžete zemřít. Pokud nechcete zemřít, nemusíte zemřít. Ale vy chcete, protože si myslíte: „Pojďme zemřít a vrátit se znovu jako noví lidé, abychom pomohli Matce.“
Barbara: Mnozí z nás slyšeli diskuse nebo četli v knihách o vývoji hmoty. Jaký je váš názor na vývoj hmoty a jak to souvisí s naší vlastní fyzickou hmotou v našich tělech nebo buňkách?
Šrí Mátadží: Hmota prošla evolucí, to víte, a když byl ustanoven uhlík, byla vlastně ustanovena naše první čakra. Je to uhlík, který je čtyřmocný, a uhlík je ten, který začal produkovat aminokyseliny. Když se aminokyseliny začaly projevovat, tak pak proběhly další procesy, kterými proběhla evoluce, řekněme od améby až po lidské stádium. To také velmi dobře chápeme po získání realizace, jak jsme se dostali z améby do lidského stádia; a po lidském stádiu musíme dosáhnout seberealizace, to znamená, že Duch, který je v našem srdci, se musí projevit v naší pozornosti neboli musíme ho vnímat v centrálním nervovém systému. Jaký je však vztah mezi hmotou a tímto, to je důležité pochopit. Nuže, skrze hmotu se vytvářejí všechna naše centra. Například dvě centra, která jsou dole, jsou vytvořena z principu Matky Země. A pak další a další podobně. Všechny tyto elementy přispěly k vytvoření center. A tato centra jsou vytvořena zrovna tak jako zrcadla a dopadá na ně odraz Božského. Na lidské úrovni se pak hmota natolik zdokonaluje, jde do takových evolučních procesů, že se odraz na úrovni srdce natolik zdokonaluje, že tam září Duch a Kundaliní je náležitě nastavena pro vaši evoluci, ona je ztělesněním evoluce. Jako tento nástroj, který se vyrábí postupně, nejprve se shromáždí ta část, ta část, ta část a pak se to složí dohromady. Nyní nadešel čas, abyste byli zapojeni do sítě. Mikrofon nemá nic společného s elektřinou, jak vidíte, existuje bez elektřiny, ale může elektřinu vést. Stejně tak se staneme lampou, a když se staneme lampou, může být přivedeno světlo a my se staneme osvícenými. Takže mezi lampou a světlem existuje důležitý vztah. Ale světlo nemůže existovat bez lampy, takže tu musí být lampa. 
Barbara: Matko, mohu se vás zeptat na něco o sexu?
Šrí Mátadží: Ano, prosím.
Barbara: Dnes bylo řečeno, že sex nemá nic společného s evolucí tak, jak je popisována v Sahadža józe. Co to znamená?
Šrí Mátadží: Víte, jde o to, že si myslíme, že se sexem můžeme vyvíjet. To je naprostá lež. Z améby jste se do tohoto stádia lidské bytosti nedostali díky sexu. Protože všechna zvířata mají sex, všichni mají sex. Jestli ho mají, nebo ne, na tom nezáleží. Jde o to, že evoluce probíhá pouze prostřednictvím vašeho hledání. Když začnete něco hledat, pak se teprve vyvíjíte. A toto hledání bylo nejprve kvůli potravě, když se podíváte na zvířata, bylo to kvůli potravě. Sex byl spontánní. Neuvažují o něm, nečtou o něm, nemají o něm žádné vzdělání - nic. Sex přichází zcela spontánně, stejně jako vaše dýchání. Nemusíte mít, jako teď ve vašich školách, výuku o sexu. Co je na tom k učení, to nechápu. Je to tak spontánní věc. Naopak, čím víc o tom mluvíte, tím je to horší. A čím víc se z toho stává záležitost mozku - nemůžete dělat sex mozkem. Takže je to všechno nesmysl. Všechno to se vám v této zemi přidalo k problémům s impotencí a podobně. Když příliš přemýšlíte o sexu, během sexu jste mimo, jste ztraceni. Tak k čemu je takový život? Takže lidé, kteří příliš myslí na sex, jsou opravdu velmi nepřirození lidé, jsou velmi nepřirození. Být přirozený znamená zachovat si spontánnost, žít velmi spontánně. Samozřejmě, pro mě jako Indku je to příliš, abych mluvila o detailech, ale řekla bych, že... A v Indii bychom neměli ani vyslovit slovo „sex“, chápete, je to tak, ale myslím, že jsme velmi potentní lidé. Tolik dětí, kolik jich plodíme, nikdy nemůžete zplodit, ani kdybyste chtěli. Takže... Takže teď jde o to, že jako Matka dávám lidem všelijaké známky milosti. Když říkali, že sex vás může dovést ke Kundaliní, na začátku museli něco takového zkusit a museli vidět projev božstva, které má chobot, které je usazeno v tomto centru. Nazýváme ho Ganapati, který se ve skutečnosti později na této zemi inkarnoval jako Kristus. Ale je to Ganapati. A vidíte jen chobot, a tak museli chybně pochopit, že tento chobot je Kundaliní, protože má takový tvar. A proto to možná řekli, ale je to ta nejnebezpečnější věc. Když jdete přes sex, tak se absolutně otevíráte peklu. Pokud jdete cestou sexu a snažíte se přijít k Bohu, je to absolutně špatně. Kristus zašel až do krajnosti, protože se narodil zde a stará se o naše oční bulvy a celou tuto část očí. Řekl: „Nebudete mít cizoložné oči.“ Jen se na to podívejte! Co to znamená? To znamená, že musíte mít nevinné oči. Byl nevinnost. Byl ztělesněním nevinnosti. „Nebudete mít cizoložné oči.“ Žádný chtíč a žádná chamtivost ve vašich očích. To je možné pouze tehdy, když je ve vás Kristus probuzen. Jakmile se ve vás probudí, budete mít svou nevinnost a také ztratíte chtíč ze svých očí. Oči se budou dívat, ale nebudou se do ničeho zaplétat. Taková věc se vám stane. Takže sex, který je naprosto normální záležitostí, musí být posvěcen kolektivem lidí, měl by být praktikován správným způsobem, abyste měli dobré děti. Manželství by mělo být posvěceno kolektivně, mělo by být uzavřeno řádným způsobem a mělo by se o něj dbát. Dnes jsou lidé samozřejmě na jiné myšlenkové linii, ale když jsem přišla před deseti lety a řekla jim, že je třeba mít ohledně sexu rozvážnost, byli velmi rozzlobení a říkali: „Jste viktoriánka.“ Říkali mi Královna Viktorie. Ale teď si myslím, že se poučili, protože jsem jim řekla, řekla jsem jim: „Dostanete nemoc, kterou nebudete moci vyléčit. Nedělejte všechny tyhle nesmyslné zvrácenosti. Je to velice hloupé.“ Ale i teď se to snaží obejít. Nesnažte se to obcházet. Z této nemoci se můžete vyléčit, pokud v sobě probudíte nevinnost. Jde to udělat pouze díky Kristově milosti. 
Barbara: Matko, učili jsme se, slyšeli jsme, že když se naučíme milovat, budeme mít i vůli. Jaký je vztah mezi láskou a vůlí?
Šrí Mátadží: Když budeme mít lásku, budeme mít vůli. Dobře! Láska přichází, když se stanete Duchem, protože Duch není nic jiného než Boží láska. Tato Všepronikající síla je Duch. Takže když poznáte tuto lásku, která není připoutaností, není to připoutanost. Jako když míza stoupá stromem, jde do kmene a pak do větví, do listů, do květů, do všeho. Neusazuje se v jednom květu. Kdyby se tak stalo, květina by zemřela a strom by také zemřel. Není tedy připoutaná, ale vyživuje. Dělá to, co má dělat. Takováto láska, která je naprosto bez podmínek, bezpodmínečná, bez chtíče, bez chamtivosti - tento druh lásky poznáte jen tehdy, když se stanete Duchem. Pak poznáte Boží vůli, Boží vůli - co se má stát. Protože vy to nevíte. Když získáte realizaci, co se stane? Tento chladný vánek je jako počítač. Zeptáte se počítače: „Mám udělat tohle?“ Pokud ano, budete mít chladné vibrace. Pokud ne, žádné vibrace. Tak poznáte Jeho vůli. „Buď vůle Tvá.“ Jak poznáte Jeho vůli? Pak to prostě víte. Stáváte se poznáním. Když se stanete poznáním, když se stanete láskou, pak se také stanete poznáním. Dokonce i v každodenním životě, když někoho milujete, víte o něm hodně.
Barbara: Matko, dnes odpoledne jste odpověděla na otázku jedné ženy něco velmi zajímavého. Odpověděla jste: „Služba a oběť jsou mýtus.“ Můžete popsat, co jste tím myslela?
Šrí Mátadží: Víte, když se stanete svatým, ve smyslu, když se stanete realizovanou duší, zjistíte, že jste kolektivně vědomí. Pak se stane to, že když má někdo problém, cítíte to na konečcích prstů. Takže si třete konečky prstů a ten člověk se cítí v pořádku. Takže jste nevykonali žádnou službu, nevykonali jste žádnou oběť. Je to váš prst, který má potíže. Když si teď třete prst, kdo je ten druhý? Víte, tohle pochází z nevědomosti a v Indii to vlastně věděli tak dobře, že ti, kteří mluvili o oběti a službě, byli nazýváni šúdrové, což znamená nedotknutelní. Což znamená, že o tom nic nevěděli. Lidé, kteří mluvili o tom, že: „Sloužíme vám, děláme tuhle a tamtu vaši špinavou práci,“ byli nazýváni šúdrové. Neměli bychom se jich dotýkat, protože nemají žádné vědomí o tom, že je tu Všepronikající boží síla, která dělá všechno. To, co musíte udělat, je jen se s Ní sjednotit. A jakmile se sjednotíte s celou Prapůvodní bytostí, řekněme, že na svém těle, když vás něco bolí, si to prostě rozmasírujete. Dobře, namasírujete to a je to v pořádku. Není v tom žádný závazek. V žádném případě jste nikomu neposloužili, nikoho jste si nezavázali. Takže koncept, že jste zajedno s celkem, je sám o sobě konceptem vznešeného. A ti lidé, kteří tento koncept nemají, to nemohou pochopit. Myslí si: „Sloužíme druhým, staráme se o druhé.“ „Kdo je ten druhý?“ Ptám se jich: „Kdo je ten druhý?“ Je to koncept, se kterým Indové vždy žili. A je to něco dobrého, co mají. Ale oni to také převzali, víte, když tam přišli vaši misionáři, tak také začali své misie, začali sloužit a sloužit a tak dále. Nuže, jak sloužíme chudým lidem? V Sahadža józe sloužíme tak, že jakmile získají realizaci, vůbec nezůstanou tak chudí. Víte, protože chudí lidé mají především špatné návyky spojené s pitím; všechny tyto věci odpadají. Takže všechny ty peníze nejdou na nesmyslné věci. Zadruhé získávají vibrace. Teď ať dělají jakoukoli práci, stávají se dynamickými. Nemají zdravotní problémy. Nemusí chodit k lékařům. Stávají se z nich zdraví lidé. Mentálně jsou tak čilí, že si vedou lépe než kdokoli jiný. Viděli jsme lidi, kteří za mnou přišli a říkali: „Naše děti jsou ve škole velmi špatné. Musíme s nimi něco udělat.“ Po získání realizaci jsou na prvním místě. Dostali všechna stipendia. Daří se jim velmi dobře. Takže takoví lidé jsou na tom lépe i po materiální stránce. Nestávají se mimořádně bohatými, ale stávají se materiálně dobře zajištěnými, spokojenými lidmi. Víte, i nespokojenost je další chudoba, protože jste nespokojení. Myslím, že to jsou největší chudáci, protože ti nejsou nikdy spokojení. Ale lidé, kteří jsou realizované duše, jsou spokojené duše. Vědí, jak dobře žít, a je jim pomáháno. Jak řekl Krišna: „Jóga kšéma Vahamjaham.“ Řekl: „Po józe vám dám kšému.“ Nejprve řekl „jóga“. A „kšéma“ znamená váš blahobyt. Takže blahobyt působí po józe, ne před ní.
Barbara: Matko, na Západě je velký, zejména bych řekla, že zde, na západním pobřeží, je velký zájem o témata jako kabala, tarot, astrologie, duchovní alchymie. Jak s tím souvisí Sahadža jóga?
Šrí Mátadží: Nerozumím tomu. To znamená, že ti, kdo mají takový zájem, nejsou hledači, protože tyto věci se týkají hmotného života.
Barbara: Jak souvisejí s hmotným životem?
Šrí Mátadží: Protože kabala vám řekne, kdy se oženíte, kolik budete mít peněz, jaký závod vyhrajete a podobně. Bůh se o tyto věci nezajímá. Všechny tyto věci jsou duchařskou alchymií, jak něco proměnit ve zlato. A co na tom záleží? Zlato a všechny ty věci, co je na nich tak důležitého? Nejdůležitější je být svým Duchem. A ti, kdo hledají Ducha, jsou skuteční hledači. Všichni ostatní hledají peníze v nějaké jiné formě, chápete, a pak když jdou k těmto lidem, nejsou to vlastně nic jiného než duchové - a posednou je duchové a mají hrozné časy. Člověk by se nikdy neměl pouštět do těchto věcí. Kristus před nimi varoval nejvíc a my to děláme tak často. Je velmi špatné takto žádat o něco hmotného. Proč bychom měli mít takto lehce nabyté peníze? Není to dobré, Myslím, když vám pomáhá nějaký duch nebo něco podobného. Nevím, jestli to opravdu pomáhá. Možná to trochu pomůže, ale později vám to způsobí potíže. Třeba jedna paní měla problém s manželem. Říkala: „Je to špatný člověk, je to záletník a tak.“ Šla k takové ženě a on, co se jí týče, přestal flirtovat, ale začal závodit. A ztratil se v závodění. Pak tam šla a řekla: „Teď už by z toho měl být venku, měl by se z toho dostat.“ Tak začal pít. A po nějaké době začal dělat všechny ty tři věci. Takže to už bylo příliš. Takže takovým nesmyslům byste se neměli oddávat, pokud jste hledači. Ale existují různé kategorie lidí, kteří jsou hledači. To je to, co cítím. A hledači, kteří se do toho pouštějí, by se z toho měli dostat a dostat se ke svému Duchu.  
Barbara: Jaká je role umělců v této práci, v této Sahadža józe?
Šrí Mátadží: Koho?
Barbara: Umělců, umělecké práce, jako je hudba...
Šrí Mátadží: Ohromná, ohromná! Nesmírná! Víte, lidé, kteří byli realizovanými dušemi, vytvořili nesmrtelné umění. Například můžeme říct, že Michelangelo byl realizovaná duše. Takže jeho dílo je věčné. Tvoří umění, které vytváří vibrace. Můžete z něj cítit vibrace. Po celém světě, když jdete do kostela, se cítíte hrozně, ale když jdete do Sixtinské kaple a vidíte jeho dílo, tak vás to celé naplní vibracemi. Jsou to tvůrci vibrací. Představte si to! Hudebníci jako Mozart - Mozart vytváří vibrace, ale Wagner hrůza. Takže to jsou lidé, kteří jsou realizované duše. Máte několik tenistů, kteří jsou také realizované duše, možná to nevíte.
Barbara: Tenisté?
Šrí Mátadží: Ano! McEnroe je realizovaná duše a Borg také. A můj vnuk mi řekl: „Víš, proč Borg odešel do důchodu? Protože teď přišel jiný sahadžajogín, mladší, tak mu dal šanci.“ A proto odešel s velkou ctí do důchodu. Protože když McEnroe mluví, určitě jste viděli, že si říká: „Johne, teď se chovej slušně.“ Mluví ve třetí osobě. A proto mu lidé nerozumějí a on nemá rád, když ho někdo uráží. A to je velmi pravdivé. A každý, kdo je svatý, nemá rád, když ho někdo uráží. Takže podobně máte tolik lidí, kteří jsou realizované duše, můžeme říct. Dokonce i princezna z Walesu [Diana] je realizovaná duše a nové dítě [William] je realizovaná duše. Takže je tolik takových lidí, kteří jsou realizované duše.  
Barbara: Posluchači, kteří si tento pořad naladí v rádiu, nebudou mít zkušenost z vaší přítomnosti. Někteří možná ano, ti, co byli v této místnosti. Co jim můžete říct o tom, jak se stát realizovanou duší, jak dosáhnout tohoto chladného vánku, vycházejícího z...
Šrí Mátadží: Když jim na začátku mé přednášky řeknete, že by měli položit ruce směrem k rádiu, jednoduše k rádiu, mohli by pocítit chladný vánek. Pokud ho necítí, pak jim řekněte, aby nejprve položili pravou ruku, dokud neucítí chladný vánek, a levou ruku nahoru, jako by se odvětrávali. A pak levou ruku směrem k rádiu a pravou ruku nahoru. Mohlo by to fungovat, protože v Hongkongu to fungovalo.
Barbara: Řeknu vám něco zajímavého. Než jste přišla, udělala jsem rozhovor s Dannym a Dougem, aby se sem posluchači mohli vypravit. A jeden z nich mi zavolal a řekl, že šel odpoledne meditovat a cítil chladný vánek, jen když je slyšel mluvit.
Šrí Mátadží: Vidíte? Když to dokážou sahadžajogíni, pak by se to mělo stát, když mluvím já.
Barbara: Jsme na konci rozhovoru a já vám teď chci, Matko, dát příležitost říct, co vám leží na srdci. Co z toho, o co se chcete podělit, nebylo dnes večer řečeno?
Šrí Mátadží: Musím říct, že Amerika je velmi významnou zemí ve vesmíru. Zastává místo Višuddhi čakry, která je centrem odpovědnosti a schopnosti rozlišovat. A zatím se chovají velmi zodpovědně. Poskytli tak ušlechtilé myšlenky demokracie a svobody a všech těch věcí, které ve skutečnosti všechny patří k Božím myšlenkám. A když mluví o všech těchto věcech, musíme vědět, že je tu ještě něco mnohem víc, co mohou dát celému světu. Tolik svatých se narodilo v této zemi, protože si uvědomili, že právě v této zemi se jim bude lépe dařit v jejich duchovnosti. Je tedy velmi velkou odpovědností Američanů, aby pochopili: „Měli jsme velké vůdce, měli jsme velké ušlechtilé ideály, dostalo se nám velkých světců, kteří zde žili, takže mnozí touží sem sestoupit. Jediné, co musíme udělat, je upevnit v sobě svého Ducha a být připraveni na toto velké, ohromné dílo, které nyní přijde.“ A to je to, co musí svět udělat. Má-li dojít k emancipaci lidstva, musí k ní dojít pouze zevnitř ven, a ne zvenčí dovnitř. Další věc, kterou bych chtěla říct, je, že nebezpečí nehrozí Americe zvenčí, ani odjinud. Přichází zevnitř od nich samotných. Takže buďte opatrní. Musíme si na sebe dávat pozor, jakým způsobem se ničíme. Když říkáme: „Co je na tom špatného?“ pouštíme se bezhlavě do svého ničení. Lidské bytosti by neměly chápat svobodu jako zřeknutí se, ale jako svobodu, kterou si mohou zcela a naplno užívat. Svoboda, která vás vede k destrukci, není svobodou. Je třeba přijmout správnou představu o svobodě a lidé by měli vědět, že svoboda, konečná svoboda, je, když se stanete svým vlastním mistrem, když neexistují žádné závislosti, když vás nic nemůže ovládat, když jste nade vším. To je svoboda, které musíte dosáhnout. A proto se v této zemi už dávno mluvilo o svobodě. Pomohli všem zemím získat svobodu a nyní je jejich úkolem získat vlastní svobodu uvnitř sebe, aby je následovali i ostatní. Nechť vám všem Bůh žehná.
Barbara: Děkuji, Matko.
Šrí Mátadží: Nechť vám Bůh žehná. Dobré? To bylo od ní opravdu hezké, že mi věnovala tolik času. Víte, je to důležité, protože vaše média jsou také vytvořena pouze kvůli Sahadža józe. Vše je kvůli Sahadža józe. Musí působit pouze pro Sahadža jógu, protože ta se musí všude šířit. Kristus se nemohl setkat s celým světem, chápete? Ale já mohu.