3 heinäkuun 1997
Royal Albert Hall, London (England)
Elämä on totisesti täynnä yllätyksiä, lopulta tapaamme täällä Pyhän Äidin, Shri Mataji Nirmala Devin sanoman ja työn innoittamina.

Hän ei ole nyt paikalla fyysisesti, mutta on mukana Hengessä. Kuulimme juuri hienon viestin ajatollah Rouhanilta, joka puhuu ylistävin sanoin Pyhän Äidin työstä ja missiosta, ja jossa hän ilmaisee naisten roolin tärkeyttä ja tarpeellisuutta maailmassa. Suoraan sanoen vielä 36 tuntia sitten en tiennyt, että olisin tänä iltana täällä Royal Albert Hallissa puhumassa yleisölle. Tervehdin: Rakastettu Pyhä Äiti – tunnistan myös Hänen miehensä Sir C.P. Srivastavan yleisön joukosta – ja mikä tärkeintä, tervehdin: hyvät ystävät, totuutta etsivät toverini, oletteko te siellä? Koska kaikkien näiden valojen takia näen vain pari kymmentä ihmistä edessäni. Joten, sanokaa "kyllä", jos olette siellä, että tiedän... Aah... Nyt näen ja kuulen teidät, kuten tekin näette ja kuulette minut. Tämän sanottuani haluan kertoa, että minulla on visio, visio paremmasta, turvallisemmasta ja terveemmästä maailmasta, kuin se, jossa me tällä hetkellä elämme. Se on maailma, jossa ihmiset elävät harmoniassa ja rauhassa itsensä ja luonnon kanssa. No, olisiko tästä valtavasta, rohkeasta visiosta olemassa käytännön tietä toteutumiseen?

Kyllä. Kerron siitä teille. Kerron ja ilmaisen tämän tapaamisen tunnelmaa kymmenen pienen sanan avulla. Ne sanat kertovat miten tämä maailman laajuinen muutos pitäisi toteuttaa. Ja ne sanat ovat: Oikeat Ajatukset, Oikeat Sanat, Oikeat Teot, Juuri Tässä ja Juuri Nyt. Avainsana on tietysti 'oikea', tämä maailma riitelee siitä, mikä on oikein; mikä on oikein sinulle, saattaa olla väärin minulle, tai päinvastoin, se on harmaata aluetta. Tarvitsemme siis kiintopisteen, jotta voisimme tehdä eron oikean ja väärän ja totuuden ja valheen välillä. Tänä iltana Shri Mataji näyttää meille, mikä on oikeaa. Tänä iltana Shri Mataji antaa meille voiman tulla oman kohtalomme mestareiksi. Ja tänä iltana meitä tulee ohjaamaan Itseoivalluksen tieto.

Tulemme tekemään sen Totuuden valossa, ja saamme kaikki tietää, mitä on absoluuttinen totuus ja absoluuttinen rauha. 100 vuotta sitten Alfred Nobel perusti Nobel-palkinnot. Nämä palkinnot edustavat erinomaisuutta. Meillä on palkinnot kemialle, fysiikalle, lääketieteelle, kirjallisuudelle ja rauhalle. Näistä kaikista pidän rauhanpalkintoa hienoimpana. Haluan kertoa teille, että Alfred Nobel kuunteli naista, hän kuunteli sihteeriään Bertha von Suttneria Pariisissa 100 vuotta sitten, kun hän sanoi: "Tri Nobel, teidän pitäisi käyttää valtavaa omaisuuttanne maailman parantamiseksi". Tänä iltana kuuntelemme toista naista, kuuntelemme Shri Matajin sanomaa. Olen hyvin inspiroitunut, aluksi sedästäni, ja myöhemmin, tulette kuulemaan, Shri Matajista. Alfred Nobel puhui paljon rauhasta. Hän pelkäsi, että hänen erinomainen räjähteensä, dynamiittia, jolla saatiin siirrettyä pois maata satamien ja tunnelien rakentamiseksi, voitiin käyttää myös sotimiseen.

Nykyiseen sotakalustoon verrattuna se on kuin pieni paukkupommi, mutta aikoinaan dynamiitti oli mitä mahtavinta tuhomateriaalia. Alfred Nobel ajatteli periaatteessa rauhan olevan sodan poissa olemista. Mutta voin vakuuttaa, että rauha on paljon enemmän kuin sodan poissa olemista. Mielestäni rauhaa on olemassa neljässä eri muodossa. Ensimmäinen rauhan muoto on se, joka yksilöllä on sisällään, kuinka me kohtelemme mieltämme, tunteitamme ja mielialaamme. Kuinka me kohtelemme kehoamme? Olemmeko toisten alamaisia, vai omia mestareitamme? Jos meillä ei ole rauhaa sisällämme, emme voi koskaan saada rauhaa maailmaan ulkopuolellamme. Turvallisin ja paras tapa löytää maailmanrauha on aloittaa joukkoliike, joka pitää sisällään kaikki uskonnot ja filosofiat, kaikki hankkeet, niin poliittiset kuin tieteelliset, jotta ymmärtäisimme mitä sisäinen rauha on. Tästä puhumme tänä iltana: Itseoivalluksesta.

Mitä Itseoivallus tarkoittaa? No, se tarkoittaa, että oivallamme jotakin, mutta mikä on tämä Itse? Hyvät naiset ja herrat, Itse meissä on Jumalallinen Kosminen Voima, joka on olemassa joka ikisessä ihmisessä, mutta joka on uinuvassa tilassa suurimmassa osassa maailman ihmisiä. Entisaikojen henkiset johtajat tiesivät tästä ja puhuivat siitä. Mutta tämä salaisuuksista suurin on piilotettu tarkoituksella, kunnes Shri Mataji suurella rohkeudellaan ja viisaudellaan ja ikiaikaisena sieluna päätti Itse palata takaisin maan päälle tänä historiamme kriittisenä hetkenä jakaakseen tietoaan ja viisauttaan, joka on Sahaja Yoga, välittömästi tapahtuva Oivallus, joka aktivoi meissä lepotilassa olevan periaatteen, Kundaliinin, ja Kundaliini nousee ylös, ja siten meistä tulee, kuten Raamatussa sanotaan: "Teidät on luotu Minun kuvakseni". Tämä oli se ensimmäinen rauhan muoto, ensimmäinen alue, se, joka on meissä itsessämme. Seuraava muoto on rauha, joka vallitsee toistemme kesken perheessä, yhteisössä ja kansassa, joka vallitsee toisten etnisten ryhmien ja uskontojen kesken, että me todella olisimme sitä, mitä kutsun 'aktiiviseksi kuuntelijaksi'. 'Aktiiviset kuuntelijat' pystyvät asettamaan itsensä toisen osapuolen sijaan. Vasta silloin, kun näemme asiat heidän perspektiivistään, voimme ymmärtää, mitä he haluavat sanoa. Me aina vain puhumme, puhumme ja puhumme.

Rakas vaimoni, joka ei ole täällä tänään, sanoi: "Claes, sinä puhut liikaa, sinä et kuuntele". Olen alkanut harjoitella tätä hänen mainitsemaansa 'aktiivista kuuntelemista'. Kolmas alue on se, joka alun perin puhutteli minua. Loppujen lopuksi olen eurooppalainen, ruotsalainen liikemies. Miksi oikein olen täällä puhumassa henkisyydestä ja kertomassa, että toivo tulevaisuudesta on siinä? Teen sen siksi, että kunnioitukseni luontoa kohtaan on todella syvää. Kuten Nobelin rauhanpalkinnon saaja tri Albert Schweitzer kertoi työskenneltyään kauan yrittäessään kiteyttää ilmauksen, joka sisältäisi kaiken hänen tietämänsä, kaiken, minkä hän halusi sanoa filosofiansa kautta. Tri Albert Schweitzer kutsui sitä 'kunnioitukseksi elämää kohtaan'. Luonto ei ole mitään muuta kuin esimerkkejä elämästä monitahoisissa muodoissaan. Kerron teille, hyvät Totuutta etsivät toverini, että me, tämän päivän ihmiskunta, olemme tietämättömyydessämme, ahneudessamme ja vallan himossamme tuhoamassa juuri sitä, mikä tekee tästä planeetasta ainutlaatuisen, ja se on Elämä maapallolla.

Toistaiseksi emme tunne toista planeettaa universumissa, joka suojelee tätä ihmettä. Maapallo on kuin sininen jalokivi avaruudessa, ja on olemassa vain yksi maapallo, joka on hauras, ja meidän on pidettävä huolta hänestä ja kunnioitettava häntä. Maata kutsutaan myös Luonnoksi. Emme voi rikkoa Luonnon lakeja vastaan, meidän on elettävä Luonnon lakien mukaisesti. Jos me rikomme niitä, Äiti Maa rikkoo meidät. Ja olemme vain yksi laji – emme tiedä, kuinka monta lajia on olemassa – 5, 10, 15 miljoonaa. Mutta tämän me tiedämme, ja sen on todistanut maailman kärkitiedemies Harvardin yliopistosta USA:sta, tri Edward O. Wilson: maailmassa kuolee sukupuuttoon 250 lajia joka päivä. Aivan kuin me tahallaan ja tieten tahtoen kiskoisimme irti lankoja toisensa jälkeen elämän kankaasta, mutta Äiti Luonto ei salli meidän jatkaa sitä, vaan rankaisee meitä, tuhmia lapsiaan. Neljäs rauhan muoto on se, joka meidän pitää tuntea itsemme ja Jumalan välillä. Jokainen uskonto tai ryhmittymä, joka nostaa aseitaan tuhotakseen vihollisiaan Jumalan nimissä, ei toimi niin kuin Jumala on pyytänyt meitä tekemään.

Maailman ei pitäisi tuntea väkivaltaa eikä maailman pitäisi tuntea sotaa. Kutsun näitä äsken mainitsemiani neljää rauhan muotoa 'Maapallon Etiikaksi'. Tänä iltana me saamme kuulla enemmän Pyhältä Äidiltämme, kuinka saamme itsellemme kiintopisteen, kuinka voimme erottaa, seisooko edessämme huijari ja petkuttaja, vai aito ja rehellinen henkilö. Ja te, hyvä yleisö, olette tulleet tänne tänä iltana monilta eri elämän alueilta. Ja aivan kuin tekin, olen myös etsinyt totuutta. Alan jo nähdä totuuden melko selkeästi, ja sallikaa minun kertoa, että näen elämän maan päällä eräänlaisena kouluna, kouluna, jossa opimme täydellistymistä ja puhdistumista. Maapallolla kaikki on toisistaan riippuvaista, vuorovaikutteista ja toisiinsa liittyvää. Maapallolla, kuten taivaassakin, luulisin, jokaine teko aiheuttaa reaktion, jokaisella seurauksella on syy ja syyllä seuraus. Ja Pyhä Äiti, kuten kerroin, on korkealle kehittynyt sielu, Hän on monien elämiensä kautta oppinut tietämään, mistä kaikessa on kysymys, ja kaikkea koskevat lait, näkymättömät lait, henkisyyden lait ovat aina olemassa, ja ne toimivat yhtä pettämättömästi kuin gravitaatiolaki. Nämä näkymättömät lait toimivat aina.

Meidän on opittava ja ymmärrettävä nämä lait. Suhtaudun hyvin myönteisesti Shri Matajin opetuksiin, ja suhtaudun hyvin myönteisesti Pyhään Äitiin Itseensä. Sanon näin, koska Raamatussa on eräs sanonta, monien hyvien sanontojen joukossa: Hedelmästään puu tunnetaan. Olen viime aikoina saanut tavata nuoria miehiä ja naisia eri paikoissa maailmaa, jotka tulevat maailman eri paikoista, ja he ovat kaikki kirkkaan loistavia, kauniita ihmisiä, jotka säteilevät sisäistä rauhaa ja tasapainoa. He ovat ainutlaatuisia. Te, jotka seuraatte, tai joista on tulossa seuraajia, tulette olemaan, luulen niin, niitä yksilöitä, jotka kutsuvat itseään 'Maapallon lähettiläiksi'. Kun tämäniltainen tilaisuutemme on ohitse, olen varma, että näette selkeästi, kuinka pystytte erottamaan totuuden ja valheen, ja oivallatte, että sokealla uskolla ei ole arvoa, eikä fanaattisuudella ja väkivaltaan ryhtymisellä viimeisenä keinona ole arvoa: ne tuovat lopulta vain ilottomuutta ja vievät kohti konfliktia ja mahdollista sotaa. Hyvät naiset ja herrat, tiedän, että tulevaisuus on meidän käsissämme. Tiedän, että tulevaisuus on teidän käsissänne, tiedän, että se on minun käsissäni. Tiedän myös, että planeetan tulevaisuus on olemassa yksittäisten ihmisten sydämissä.

Päätän tämän illan puheeni intialaiseen tarinaan. Kuulin sen osallistuessani Rion ympäristökokoukseen 1992, joka oli Tukholman ympäristökokouksen 20-vuotisjuhlakokous, jolloin ympäristö laitettiin ensimmäistä kertaa maailman toimintaohjelmaan. Tukholmassa -72 oli paikalla vain kaksi valtionpäämiestä: Intian pääministeri ja Ruotsin kuningas. Riossa, 20 vuotta myöhemmin, paikalla oli 110 valtionpäämiestä. Saatiin aikaan hieno julistus, 'Agenda 21'. Juuri viime viikolla New Yorkissa oli läsnä 70 valtionpäämiestä, jotka jatkoivat 'Rio+5' -kokouksella. Kun Sir C.P. kysyi minulta tämän konferenssin tuloksista, vastasin: "No, me keskustelemme kestävästä tulevaisuudesta, sillä minusta näyttää, että YK:ssa on käynnissä paljon kestävää vuoropuhelua". Tänä iltana me ryhdymme toimiin. Kysyin intialaiselta pyhältä mieheltä, valkokaapuiselta Acharyalta: "Onko tulevaisuudelle toivoa"?

Ja hän vastasi: "Herra Nobel, vastaan kysymykseenne seuraavasti", ja näin hän sanoi: "Kun Herramme oli luonut Maan, Hän oli erittäin iloinen ja hyvin tyytyväinen, se oli Hänen hienoin luomistyönsä maailmankaikkeudessa, ja Hän päätti juhlia sitä, järjestää juhlat. Ja Jumala kutsui mukaan kaikki enkelit ja kaikki paholaiset. Kun kaikki olivat paikalla, Hän kohotti heille maljan ja toivotti hyvänä isäntänä kaikki tervetulleiksi ja sanoi: "On vain yksi sääntö, jota teidän on tarkkaan noudatettava täällä juhliessanne." Ja muuten, tarjolla oli parasta ruokaa ja viiniä, ambrosiaa ja nektaria. Ja Hän sanoi: "Se yksi sääntö on se, että kun olette täällä ja juhlitte luomistyötäni, ette saa taivuttaa kyynärpäitänne." Paholaiset älähtivät ja sanoivat: "Me emme halua osallistua sellaisiin juhliin. Miten me nautimme siitä, jos emme taivuta kyynärpäitämme?!" Niin he poistuivat. Sitten juhlat alkoivat, ja enkeleillä oli todella hauskaa, ja Jumala oli oikein iloinen. No, miten he saattoivat syödä ja juoda taivuttamatta kyynärpäitään?

Tunnen, että ymmärrätte tarinan opetuksen. Enkelit ruokkivat toinen toisiaan, he jakoivat ja pitivät huolta toisistaan. Ja tätä meidän pitää tehdä tulevaisuudessa yhdessä. Kiitos paljon.