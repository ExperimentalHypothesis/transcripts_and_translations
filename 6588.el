Πρώτη Εισαγωγική Διάλεξη στην Πράγα, Τσεχία 17 Αυγούστου 1991 Υποκλίνομαι σε όλους τους αναζητητές της αλήθειας. 

Αρχικά, πρέπει να σας πω ότι η αλήθεια είναι αυτό που είναι. Δεν μπορούμε να την εκλογικεύσουμε, ούτε να την αλλάξουμε. Δυστυχώς, δεν μπορούμε ούτε να τη γνωρίσουμε μέσω αυτής της ανθρώπινης συνείδησης. Πρέπει να γίνουμε πιο ευαίσθητοι για να γνωρίσουμε την αλήθεια, δηλαδή πρέπει να γίνουμε το πνεύμα. Γι' αυτό, πρέπει να καταλάβουμε ότι αυτή είναι η ζωντανή διαδικασία της εξέλιξης. Είναι μια ζωντανή διαδικασία μέσα μας που μας κάνει το πνεύμα, για την οποία δεν μπορείτε να πληρώσετε. Δεν μπορείτε να καταβάλετε καμία προσπάθεια, απλώς λειτουργεί επειδή είστε αναζητητές της αλήθειας. Οτιδήποτε σας λέω, πρέπει να το ακούτε με το ανοιχτό μυαλό ενός επιστήμονα. Αν αποδειχθεί ότι είναι η αλήθεια, ως ειλικρινείς άνθρωποι πρέπει να το δεχτείτε, επειδή είναι για το δικό σας όφελος και το όφελος όλου του κόσμου. Βλέπουμε εδώ όμορφα λουλούδια, αλλά τα θεωρούμε δεδομένα. 

Ούτε που σκεφτόμαστε ότι προέρχονται από πολύ μικρούς σπόρους. Κοιτάξτε τα μάτια μας: είναι μια απίστευτη μικρο-κάμερα, αλλά τα θεωρούμε δεδομένα. Πρέπει, λοιπόν, να καταλάβουμε πως υπάρχει κάποια δύναμη που επιτελεί αυτή τη ζωντανή διεργασία. Έτσι, η πρώτη αλήθεια είναι ότι δεν είστε αυτό το σώμα, αυτός ο νους, αυτό το εγώ ή οι προκαταλήψεις, αλλά είστε το αγνό πνεύμα. Η δεύτερη αλήθεια είναι ότι υπάρχει η λεπτοφυής δύναμη της θεϊκής αγάπης που κάνει όλη τη ζωντανή διεργασία. Μόνο μέσω αυτής της δύναμης φτάσαμε από το στάδιο της αμοιβάδας στο στάδιο που είμαστε σήμερα και υπάρχει μια ακόμα πολύ μικρή υπέρβαση που πρέπει να κάνουμε, ώστε να γνωρίσουμε την αλήθεια. Δεν γνωρίζουμε την απόλυτη αλήθεια. Αυτός είναι ο λόγος που τσακωνόμαστε μεταξύ μας, αντιμαχόμαστε ο ένας τον άλλο και έχουμε πολέμους. Αν, όμως, όλοι γνωρίζαμε την αλήθεια, θα ξέραμε ότι είναι μόνο μία. Αφού όλοι σας μπορείτε να με δείτε να κάθομαι εδώ, όλοι σας ξέρετε ότι κάθομαι εδώ, δεν υπάρχει καμία διαφωνία γι' αυτό. 

Όταν όμως, γίνεστε το πνεύμα, μπορείτε να νιώσετε αυτή την πανταχού παρούσα δύναμη, που δεν έχετε νιώσει ποτέ πριν. Τη νιώθετε στα δάχτυλά σας και επίσης νιώθετε τη δροσερή αύρα του Αγίου Πνεύματος να βγαίνει από το κεφάλι σας. Στη Βίβλο αναφέρεται ο Παντοδύναμος Θεός ως ο Θεός Πατέρας και έχουμε το Θεό Υιό και το τρίτο πρόσωπο της Τριάδας είναι το Άγιο Πνεύμα. Πώς μπορείτε, όμως, να έχετε Πατέρα και Υιό και να μην έχετε Μητέρα; Οι γυναίκες αποκαλούνται «πολίτες δεύτερης κατηγορίας», επειδή λένε ότι η Μητέρα δεν ήταν στο τραπέζι με τους δώδεκα αποστόλους, στο Μυστικό Δείπνο. Τότε, όμως, πώς έχετε τον Παύλο, που ούτε αυτός ήταν στο Μυστικό Δείπνο; Όμως, οι άνθρωποι μπόρεσαν να αισθανθούν τη Μητέρα του Χριστού σαν μία Θεά και έτσι την αποκάλεσαν Μαντόνα. Δεν μπορώ να καταλάβω πως εκείνοι που δεν Την δέχονται ως Θεά, πάνε και Τη λατρεύουν ως Μαύρη Μαντόνα στην Πολωνία. Παρομοίως, σε κάθε θρησκεία οι άνθρωποι έχουν δημιουργήσει προβλήματα, επειδή θέλησαν να τις οργανώνουν όπως οι ίδιοι επιθυμούσαν. Οι άνθρωποι κατέληξαν λοιπόν στο συμπέρασμα ότι δεν υπάρχει Θεός, επειδή όποια θρησκεία και αν ακολουθήσουν, μπορούν να διαπράξουν οποιοδήποτε αμάρτημα. Έτσι, έχασαν την πίστη στο Θεό. Όταν, όμως, θα γίνετε το πνεύμα, θα γνωρίσετε ότι υπάρχει ο Παντοδύναμος Θεός και η αγάπη Του, η πανταχού παρούσα ζωντανή δύναμή Του. 

Μπορεί να αποδειχτεί από τη Σαχάτζα Γιόγκα ότι υπάρχει Θεός και ότι επίσης υπάρχει η δύναμη της αγάπης Του. Είτε πιστεύετε τυφλά στο Θεό, είτε δεν πιστεύετε, είναι το ίδιο. Πολλοί άνθρωποι έρχονται και μου λένε: «Μητέρα προσευχόμαστε στο Θεό και τίποτα δεν μας συμβαίνει. Είμαστε σαν τους ανθρώπους που δεν πιστεύουν στο Θεό». Ο λόγος είναι ότι δεν είστε συνδεδεμένοι με το Θεό. Αν η μηχανή δεν είναι στην πρίζα, δεν θα λειτουργήσει. Αν το τηλέφωνο δεν είναι συνδεδεμένο, δεν θα δουλέψει. Έτσι, το πρώτο πράγμα που πρέπει να κάνουμε είναι να συνδεθούμε με την πανταχού παρούσα δύναμη. Όλοι έχετε μέσα σας αυτή τη θεϊκότητα. Όλοι μπορείτε να πάρετε την Αυτογνωσία σας και να συνδεθείτε με την πανταχού παρούσα δύναμη. 

Δεν πρέπει να είστε καθόλου διστακτικοί σχετικά με αυτό. Είναι τόσο απλό. «Σαχάτζα» σημαίνει αυτό που είναι έμφυτο μέσα σας και όλοι σας έχετε το δικαίωμα να λάβετε αυτή τη σύνδεση, τη γιόγκα, χωρίς καμία δυσκολία. Ως εκ τούτου, όλα τα σωματικά, νοητικά και συναισθηματικά σας προβλήματα μπορούν να λυθούν. Ακόμα και τα υλικά σας προβλήματα λύνονται. Πάνω απ ́ όλα, μπαίνετε στο Βασίλειο του Θεού, που είναι ο ωκεανός της χαράς. Αυτό πρόκειται να σας συμβεί. Είναι υπερβολικά απλό, όμως δεν μπορείτε να το πετύχετε διαβάζοντας, μελετώντας ή κάνοντας οτιδήποτε άλλο. Δεν είναι μια διανοητική πράξη, αλλά ένα ζωντανό συμβάν. Σήμερα νομίζω ότι ακούσατε για την Κουνταλίνη και τη δύναμη που υπάρχει μέσα σας. 

Αύριο θα σας μιλήσω για τη φύση του πνεύματος. Είναι δύσκολο να σας δώσω την πλήρη γνώση των ριζών σε τόσο σύντομο χρονικό διάστημα. Πρέπει να έχω δώσει τουλάχιστον τέσσερις χιλιάδες ομιλίες στα αγγλικά, πάνω σε αυτό το αντικείμενο. Εδώ έχουμε τόσα πολλά φώτα που μπορούμε να ανάψουμε πατώντας ένα διακόπτη, αλλά αν σας πω για τον ηλεκτρισμό, την ιστορία του και το πως έφτασε στη Πράγα, θα βαρεθείτε. Ένας διακόπτης μπορεί να ανάψει το φως, επειδή έχει φτιαχτεί έτσι. Με τον ίδιο τρόπο, όλα είναι κατάλληλα φτιαγμένα μέσα σας. Είναι λοιπόν, καλύτερα να πάρετε πρώτα τη φώτιση και μετά να μάθετε για τα πιο λεπτοφυή θέματα. Σε κάθε περίπτωση, όμως, θα ήθελα να Μου κάνετε μερικές ερωτήσεις. Η μόνη Μου παράκληση είναι να μην Με ρωτήσετε για πράγματα που δεν σχετίζονται με το θέμα. Σας παρακαλώ, προσπαθήστε να καταλάβετε ότι δεν έχω έρθει για να πάρω κάτι από εσάς. 

Έχω έρθει εδώ για να σας δώσω αυτό που είναι δικό σας. Μπορείτε να Με ρωτήσετε. Αποκρύνετε όλα αυτά από εδώ. Πάρτε τα από μπροστά, επειδή ο κόσμος δεν μπορεί να Με δει. Εντάξει, απλώς θα βάλω τα γυαλιά Μου. Δυνατά. «Με βοηθήσατε στη Βιέννη, με τα αυτιά μου». Αλλά δεν ακούει πολύ καλά. Εντάξει, αυτό είναι διαφορετικό. Θα το φροντίσω πάλι. 

Κάνατε διαλογισμό; Εντάξει, θα το κοιτάξουμε πάλι. Εντάξει, καθίστε κάτω και θα το ξαναδούμε. Θα σας δούμε αύριο. Δεν έχουν καμία ερώτηση; Υπέροχοι άνθρωποι! [Inaudible question] Πρώτα απ 'όλα, μην είστε διστακτικοί και μην κρίνετε τον εαυτό σας. Η ερώτηση ήταν, τι γίνεται αν κάποιος δεν είναι έτοιμος. Η Κουνταλίνη σας, γνωρίζει τα πάντα για εσάς. Είναι η μητέρα σας, η προσωπική σας μητέρα και αγωνιά να σας δώσει τη δεύτερη γέννησή σας. Ακούτε τώρα; Για να αφυπνίσετε την Κουνταλίνη πρέπει να διαλογίζεστε για πολύ καιρό. Τι σημαίνει το να διαλογίζεστε για πολύ καιρό; Το έχετε ήδη κάνει σε προηγούμενη ζωή, έχετε κάνει τα πάντα. 

Γι' αυτό είστε εδώ. Είναι το πεπρωμένο σας να είστε εδώ. Πώς βλέπετε το μέλλον της Γης; Ποιας; Τη Γης, της γης στην οποία ζούμε. Στην Πράγα ή γενικά; Πώς βλέπετε το μέλλον της ανθρωπότητας; Υπέροχο! Υπάρχουν πολλοί πόλεμοι στον κόσμο σήμερα και πάρα πολύ βία. Η ερώτησή μου είναι, τι πρέπει να συμβεί πριν έρθει η χαρά; Βλέπετε, αυτοί οι πόλεμοι υπάρχουν εξαιτίας των προβλημάτων των ανθρώπων που τους δημιουργούν. Αν μπορούσατε να μεταμορφώσετε τους ανθρώπους, αυτά τα προβλήματα θα λυνόντουσαν αυτόματα. Αν μεταμορφωθεί ένας συγκεκριμένος αριθμός ανθρώπων, θα πυροδοτήσει αυτή τη μεταμόρφωση. Υπάρχουν ήδη χιλιάδες που έχουν μεταμορφωθεί, και μπορείτε να μεταμορφώσετε και άλλους μόλις εσείς μεταμορφωθείτε. [Inaudible question about the Gypsies.] 

Κάθε φυλή, είτε είναι τσιγγάνοι είτε άλλη φυλή, μπορούν να λάβουν τη μεταμόρφωσή τους. Δεν έχει καμιά σχέση με τη φυλή σας, την εθνικότητα ή τη θρησκεία σας. Καμία σχέση. Είναι κάτι το εσωτερικό, έμφυτο. Εφόσον είστε ένα ανθρώπινο ον, θα λειτουργήσει. Το καλύτερο κομμάτι είναι ότι το επονομαζόμενο κακό κάρμα επίσης ξεπλένεται. Μόνο τα ανθρώπινα όντα σκέφτονται ότι δημιουργούν κακό κάρμα, όχι τα ζώα. [Inaudible question about Christ.] Φυσικά, φυσικά. Ο Χριστός, όμως, είπε ότι εκείνοι που δεν είναι εναντίον μας, είναι μαζί μας. 

Όλες οι ενσαρκώσεις και όλοι αυτοί οι προφήτες σχετίζονται μεταξύ τους. Εμείς, όμως, τους βλέπουμε ξεχωριστά και αυτό δημιουργεί μίσος ανάμεσα στους ανθρώπους. Υπάρχει άλλος ένας εκεί. Πιστεύετε πως ο Ιησούς Χριστός σκοτώθηκε για τις αμαρτίες μας, για να μας βοηθήσει; Ναι, υπέφερε για εμάς. Έπρεπε να το κάνει, αλλά στην πραγματικότητα οι ενσαρκώσεις ποτέ δεν υποφέρουν. Έπρεπε να το κάνει, κάτι που θα σας εξηγήσω αργότερα, επειδή ο δρόμος από όπου έπρεπε να περάσει, μέσα από το κέντρο του Άγκνια, μέσα από το οπτικό χίασμα, ήταν κλειστός. Έτσι, έπρεπε να σταυρωθεί γι' αυτό. Το μήνυμά Του είναι η ανάσταση, όχι η σταύρωση, η ανάσταση. Αλλά εμείς τώρα δεν χρειάζεται να υποφέρουμε. Οπότε, εκείνοι που λένε ότι πρέπει να υποφέρετε, είναι απόλυτα λανθασμένοι. 

Θα υποφέρουμε εμείς περισσότερο από τον Χριστό; Πώς μπορούμε να βοηθήσουμε τους ανθρώπους που δεν θέλουν να πάρουν Αυτογνωσία, ώστε να τη λάβουν; Δεν μπορούν. Δεν μπορούν. Δεν μπορείτε να τους αναγκάσετε. Η Κουνταλίνη είναι η δύναμη της αγνής επιθυμίας. Αν δεν έχετε αγνή επιθυμία, δεν μπορώ να παρακάμψω την ελευθερία σας. Πρέπει κανείς να έχει μια προσωπικότητα όπως ένα καλός σπόρος που μπορεί να φυτευτεί στη Μητέρα Γη. Αλλά πρέπει να έχετε την επιθυμία, αλλιώς δεν μπορεί να λειτουργήσει. Δεν μπορείτε να αναγκάσετε ένα σπόρο να βλαστήσει. Τώρα, αυτός ο κύριος έχει μια ερώτηση. [Inaudible question] Εντάξει, αυτή είναι μια καλή ερώτηση. 

Ανεβάζοντας την Κουνταλίνη των άλλων και επίσης εδραιώνοντας τον εαυτό σας, γίνεστε ένας ενάρετος άνθρωπος και ο άλλος γίνεται επίσης ενάρετος άνθρωπος. Γίνονται αληθινά άγιοι άνθρωποι. Είναι ήρεμοι, χωρίς πόθο και απληστία. Στο κάτω κάτω, αυτός ο κόσμος είναι φτιαγμένος από τα ανθρώπινα όντα και αν αυτά μεταμορφωθούν, ο κόσμος θα μεταμορφωθεί. [Inaudible question] Δεν ξέρω τι λέτε, δεν σας καταλαβαίνω. Δεν πρέπει να ανησυχείτε για Εμένα. Δεν θα σας πω τίποτα για Εμένα. Ο Χριστός είπε ότι ήταν ο Υιός του Θεού, που όντως ήταν. Το είπε όμως και Τον σταύρωσαν. Οι άνθρωποι δεν θέλουν να ακούσουν την αλήθεια, μέχρι να γίνουν αφυπνισμένες ψυχές. 

Έτσι, δεν θέλω να σταυρωθώ, έχω δουλειά να κάνω ακόμα. Επειδή λέω ότι δεν μπορείτε να πάρετε χρήματα, όλοι αυτοί που έχουν εμπορευματοποιήσει τη θρησκεία και προωθούν τις επιχειρήσεις αυτών των ψευτοδιδασκάλων, στρέφονται εναντίον Μου. Οι θρησκείες έχουν επίσης γίνει μια επιχείρηση, όλες οι θρησκείες σήμερα έχουν γίνει μια επιχείρηση και έτσι δεν Με συμπαθούν. Δεν μπορείτε να κάνετε το Θεό επιχείρηση. Νομίζω ότι τώρα θα κάνουμε την άσκηση της Αυτογνωσίας. Πρέπει και πάλι να πω ότι δεν μπορώ να την επιβάλλω σε κανέναν. Μόνο εκείνοι που τη θέλουν και την επιθυμούν πρέπει να είναι στην αίθουσα. Αλλιώς πρέπει να φύγουν από την αίθουσα. Εκείνοι που δεν θέλουν, δεν πρέπει να κάτσουν εδώ, παρακαλώ. Από την αρχή πρέπει να σας πω, ότι πρέπει να είστε σίγουροι ότι θα πάρετε την Αυτογνωσία σας. 

Το δεύτερο είναι ότι υπάρχουν τρεις προϋποθέσεις που πρέπει να καταλάβετε. Η πρώτη προϋπόθεση είναι ότι πρέπει να ξεχάσετε το παρελθόν και να μην νιώθετε καθόλου ένοχοι. Στο κάτω κάτω, είστε όλοι άνθρωποι και αν έχετε κάνει λάθη, δεν πειράζει, δεν είστε ο Θεός. Το να νιώθετε ένοχοι είναι ένα είδος διανοητικού μαρτυρίου. Επίσης, όταν νιώθετε ένοχοι, αυτό το κέντρο εδώ, μπλοκάρει στην αριστερή πλευρά και επίσης βασανίζετε σωματικά τον εαυτό σας. Επειδή, όταν αυτό το κέντρο μπλοκάρει, παθαίνετε στηθάγχη, σπονδυλίτιδα και όλες αυτές τις ασθένειες. Ποια είναι λοιπόν, η χρησιμότητα της ενοχής; Σας παρακαλώ, μην νιώθετε ένοχοι. Όταν λέω να μην νιώθετε ένοχοι, πολλοί άνθρωποι φεύγουν, επειδή θέλουν να νιώθουν ένοχοι και να αρρωσταίνουν. Η τρίτη προϋπόθεση είναι ότι πρέπει γενικά να συγχωρέσετε τους πάντες. Μερικοί άνθρωποι λένε ότι είναι πολύ δύσκολο, αλλά είτε συγχωρείτε είτε όχι, δεν κάνετε τίποτα. 

Όταν δεν συγχωρείτε, πάλι βασανίζετε άδικα τον εαυτό σας. Έτσι, δεν πρέπει να σκέφτεστε τους ανθρώπους που πρέπει να συγνωρήσετε. Απλώς πείτε: «Συγχωρώ τους πάντες» και θα νιώσετε αμέσως καλύτερα. Αυτό είναι όλο. Τώρα, για να σας βοηθήσει η Μητέρα Γη, πρέπει να βγάλετε τα παπούτσια σας, αυτό είναι όλο. Σας παρακαλώ, βάλτε τα πόδια σας χωριστά το ένα από το άλλο. Απλά για πέντε, δέκα λεπτά, αυτό είναι όλο. Όπως σας είπε, υπάρχουν δύο δυνάμεις, μία αριστερά και μία δεξιά. Έτσι, βάζουμε ξεχωριστά την αριστερή πλευρά από τη δεξιά. Η αριστερή πλευρά εκφράζει τη δύναμη τη επιθυμίας σας και η δεξιά πλευρά τη δύναμη της δράσης σας. 

Βάλτε το αριστερό χέρι στην αριστερή πλευρά, πάνω στο γόνατό σας και θα χρησιμοποιήσουμε τη δεξιά πλευρά για να θρέψουμε τα κέντρα μας στην αριστερή πλευρά. Πρώτα θα σας δείξουμε πως να δουλέψετε στα διάφορα κέντρα σας στην πλευρά του αριστερού χεριού, πως να τα τροφοδοτήσετε. Σας παρακαλώ λοιπόν πρώτα να δείτε, επειδή μετά θα πρέπει να κλείσετε τα μάτια σας. Τοποθετήστε το δεξί χέρι στην καρδιά σας. Αυτό είναι το κέντρο όπου αντανακλάται η θεϊκή παντοδυναμία ως το πνεύμα και η Κουνταλίνη είναι η αντανάκλαση του Αγίου Πνεύματος, η πρωταρχική Μητέρα. Τώρα σας παρακαλώ, βάλτε το δεξί σας χέρι στην πάνω περιοχή της κοιλιάς σας. Αυτό είναι το κέντρο της κυριαρχίας σας. Όταν γίνεστε το πνεύμα, γίνεστε ο οδηγός του εαυτού σας. Τώρα βάλτε το δεξί χέρι σας στο κάτω μέρος της κοιλιάς σας, στην αριστερή πλευρά. Αυτό είναι το κέντρο της αγνής γνώσης, με την οποία επιτελούμε κάθε θεϊκό έργο. 

Έπειτα σηκώστε το χέρι σας στο πάνω μέρος της κοιλιάς σας, στην αριστερή πλευρά. Τοποθετήστε το χέρι σας στη γωνία του λαιμού σας και του ώμου σας και γυρίστε το κεφάλι σας προς τα δεξιά. Αυτό το κέντρο μπλοκάρει όταν αισθάνεστε ένοχοι. Τώρα σας παρακαλώ, βάλτε το χέρι σας στο μέτωπο σας και σκύψτε όσο πιο πολύ μπορείτε. Αυτό είναι το κέντρο όπου πρέπει να συγχωρήσετε τους πάντες. Τώρα σας παρακαλώ, βάλτε το δεξί σας χέρι στο πίσω μέρος του κεφαλιού και αφήστε το κεφάλι σας να πέσει προς τα πίσω. Αυτό είναι το κέντρο όπου χωρίς να αισθάνεστε ενοχές, χωρίς να μετράτε τα λάθη, για την ικανοποίησή σας πρέπει να πείτε, πρέπει να ζητήσετε συγχώρεση από τη θεία Δύναμη. Τώρα πρέπει να τεντώσετε την παλάμη σας. Βάλτε το κέντρο της παλάμης σας στην κρανιακή πηγή, το σημείο που ήταν μαλακό όταν ήσασταν μωρά. Τώρα πιέστε προς τα πίσω τα δάχτυλά σας και σκύψτε το κεφάλι σας προς τα κάτω όσο είναι δυνατόν. 

Για να υπάρχει μια καλή πίεση στο κρανίο σας, πιέστε προς τα πίσω τα δάχτυλά σας. Βάλτε προς τα κάτω το κεφάλι σας. Τώρα στρέψτε εφτά φορές δεξιόστροφα το δέρμα στο κρανίο σας, αργά. Σκύψτε το κεφάλι σας. Αυτό λοιπόν πρέπει να κάνετε. Τώρα σας παρακαλώ, βάλτε τα δυο πόδια χωριστά το ένα από το άλλο, το αριστερό χέρι προς Εμένα, και μην κάθεστε σκύβοντας προς τα κάτω ή προς τα εμπρός, αλλά άνετα. Τώρα, σας παρακαλώ βάλτε το δεξί χέρι στην καρδιά σας. Το αριστερό χέρι προς Εμένα, πάνω στο πόδι σας. Τώρα κλείστε τα μάτια σας. Εδώ πρέπει να Μου κάνετε μια βασική ερώτηση, τρεις φορές. 

Μπορείτε να Με αποκαλείτε «Μητέρα» ή «Σρι Μάτατζι» «Μητέρα, είμαι το πνεύμα;» Δυνατά. Αν είστε το πνεύμα γίνεστε και ο καθοδηγητής, ο κύριος του εαυτού σας. Σας παρακαλώ λοιπόν βάλτε το δεξί σας χέρι στην αριστερή πλευρά της κοιλιάς σας, στο πάνω τμήμα. Δουλεύουμε μόνο στην αριστερή πλευρά. Εδώ πρέπει να κάνετε μια άλλη ερώτηση: «Μητέρα, είμαι ο κύριος του εαυτού μου;» Κάντε αυτή την ερώτηση τρεις φορές. Σας έχω ήδη πει ότι δεν μπορώ να αναγκάσω την αγνή γνώση μέσα σας, διότι σέβομαι την ελευθερία σας. Πρέπει να το ζητήσετε μόνοι σας. Τώρα σας παρακαλώ, βάλτε το δεξί σας χέρι στο κατώτερο τμήμα της κοιλιάς σας και πιέστε το δυνατά. Εδώ πρέπει να πείτε έξι φορές, διότι αυτό το κέντρο έχει έξι πέταλα: «Μητέρα, σε παρακαλώ δώσε μου την αγνή γνώση». Έξι φορές. 

Μόλις ζητήσετε την αγνή γνώση, η Κουνταλίνη αρχίζει να ανυψώνεται. Πρέπει τώρα να θρέψετε τα ανώτερα κέντρα σας με αυτοπεποίθηση. Τοποθετήστε το δεξί σας χέρι στο πάνω μέρος της κοιλιάς σας, στην αριστερή πλευρά. Εδώ πρέπει να πείτε με πλήρη αυτοπεποίθηση, δέκα φορές: «Μητέρα, είμαι ο κύριος του εαυτού μου». Σας έχω ήδη πει ότι δεν είστε αυτό το σώμα, δεν είστε αυτό το μυαλό, αυτό το εγώ ή αυτές οι ταυτίσεις, αλλά είστε το αγνό πνεύμα. Βάλτε λοιπόν το δεξί χέρι πάνω στην καρδιά σας και εδώ πρέπει να πείτε με πλήρη αυτοπεποίθηση, δώδεκα φορές: «Μητέρα, είμαι το πνεύμα». Δέκα-δώδεκα φορές. Η πανταχού παρούσα δύναμη είναι η δύναμη της συμπόνιας και της αγάπης. Είναι ο ωκεανός της απόλυτης γνώσης. Δυνατά, δυνατά. 

Αλλά πάνω από όλα είναι ο ωκεανός της συγχώρεσης και οποιοδήποτε λάθος και αν κάνετε, αυτός ο ωκεανός μπορεί να το διαλύσει πολύ εύκολα. Σας παρακαλώ, συγχωρήστε τον εαυτό σας και βάλτε το χέρι σας στη γωνιά που σχηματίζει ο λαιμός με τον ώμο σας και γυρίστε το κεφάλι σας προς τα δεξιά. Εδώ με πλήρη αυτοπεποίθηση πρέπει να πείτε δεκαέξι φορές: «Μητέρα, δεν είμαι καθόλου ένοχος». Σας έχω ήδη πει ότι είτε συγχωρείτε είτε όχι, δεν κάνετε τίποτα, αλλά αν δεν συγχωρείτε, τότε πέφτετε σε λάθος χέρια. Έτσι, τώρα βάλτε το χέρι σας στο μέτωπό σας και σκύψτε το κεφάλι σας όσο περισσότερο γίνεται. Εδώ πρέπει να πείτε με πλήρη αυτοπεποίθηση από την καρδιά σας, δεν έχει σημασία πόσες φορές: «Μητέρα, συγχωρώ τους πάντες γενικώς». Τώρα, βάλτε το δεξί σας χέρι στο πίσω μέρος του κεφαλιού σας και σπρώξτε το κεφάλι σας προς τα πίσω όσο περισσότερο γίνεται. Εδώ, χωρις να αισθάνεστε ενοχή, χωρίς να μετράτε τα λάθη σας, απλώς για τη δική σας ικανοποίηση, πρέπει να πείτε από την καρδιά σας, δεν έχει σημασία πόσες φορές: «Ω, θεία Δύναμη, αν έχω κάνει κάποια λάθη, σε παρακαλώ συγχώρεσέ με». Τώρα τεντώστε πλήρως το χέρι σας, την παλάμη σας και βάλτε το κέντρο της παλάμης σας στην κορυφή του κεφαλιού σας. Τώρα σπρώξτε τα δάχτυλά σας προς τα πίσω. 

Σας παρακαλώ σκύψτε το κεφάλι σας. Εδώ ξανά, δεν μπορώ να καταπατήσω την ελευθερία σας. Πρέπει να ζητήσετε την Αυτογνωσία σας. Κουνήστε το δέρμα του κρανίου σας εφτά φορές δεξιόστροφα, ζητώντας: «Μητέρα, σε παρακαλώ δώσε μου την Αυτογνωσία μου», εφτά φορές. Τώρα σας παρακαλώ κατεβάστε τα χέρια σας. Σας παρακαλώ, βάλτε και τα δυο χέρια σας προς Εμένα έτσι. Και τώρα βάλτε το δεξί σας χέρι προς Εμένα έτσι. Σας παρακαλώ βάλτε το δεξί σας χέρι προς Εμένα, σκύψτε το κεφάλι σας και δείτε εσείς οι ίδιοι με το αριστερό χέρι, αν μια δροσερή ή μια ζέστη αύρα βγαίνει από το κεφάλι σας. Δυνατά, δυνατά, δυνατά. Αν είναι ζεστή, σημαίνει ότι δεν έχετε συγχωρέσει, σας παρακαλώ συγχωρέστε και μην αισθάνεστε ενοχές. 

Τώρα το αριστερό χέρι προς Εμένα, αλλά σκύψτε το κεφάλι, σκύψτε το κεφάλι. Τώρα σας παρακαλώ, κοιτάξτε με το δεξί σας χέρι αν μια δροσερή αύρα βγαίνει από το κεφάλι σας ή αν μια ζεστή αύρα βγαίνει από το κεφάλι σας. Μην βάλετε το χέρι σας πάνω στο κεφάλι σας, μακριά από αυτό. Μερικές φορές το βάζετε πολύ μακριά. Τώρα βάλτε σας παρακαλώ ξανά το δεξί σας χέρι. και κατεβάστε το κεφάλι σας και δείτε για σας ξανά με το αριστερό χέρι. Τώρα σηκώστε και τα δυο σας χέρια προς τον ουρανό, έτσι. Δυνατά, δυνατά. Σπρώξτε πίσω το κεφάλι σας και κάντε μια από αυτές τις ερωτήσεις τρεις φορές: «Μητέρα, είναι αυτή η δροσερή αύρα του Αγίου Πνεύματος;» ή «Μητέρα, είναι αυτή η δύναμη της θεϊκής αγάπης;» ή «Μητέρα, είναι αυτό το Παραμτσαϊτάνια;» Ρωτήστε κάποια από αυτές τις ερωτήσεις, όποια θέλετε, τρεις φορές. Και τώρα κατεβάστε τα χέρια σας. 

Τώρα βάλτε τα χέρια σας έτσι προς Εμένα. Ανοίξτε τα μάτια σας. Κοιτάξτε Με χωρίς να σκέφτεστε. Αυτοί που ένιωσαν κρύες ή ζεστές δονήσεις στα δάχτυλά τους ή στα χέρια τους ή στην κρανιακή πηγή, σας παρακαλώ σηκώστε τα χέρια σας. Πράγα! Όλοι σας έχετε γίνει άγιοι τώρα. Υποκλίνομαι μπροστά σας! Η ζωή σας ως άγιοι άρχισε. Αύριο θα έρθω ξανά και θα σας εξηγήσω για το πνεύμα. Είθε ο Κύριος να σας ευλογεί. 

Σας παρακαλώ ενημερώστε τους φίλους σας και προσκαλέστε τους, διότι θα είμαι εδώ μόνο μέχρι αύριο. Αυτοί που ένιωσαν κρύες ή ζεστές δονήσεις θα σιγουρευτούν αύριο και αυτοί που δεν ένιωσαν τίποτα θα τις νιώσουν. Είθε ο Θεός να σας ευλογεί όλους. Επίσης πείτε τους να μην μιλάνε πολύ γι' αυτό. Είναι πέρα από το μυαλό σας. Να είναι σιωπηλοί. Μην το συζητάτε.