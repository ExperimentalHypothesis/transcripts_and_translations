Shri Krishna Puja. Nasik (India), 19 January 1985.

Eilisessä puheessani ilmoitin uudesta asiasta Sahaja Yogassa. Koko puhe oli marathin kielellä, mutta ennen kuin se on ehditty kääntää, haluaisin kertoa, mitä ilmoitukseni koski. Kysymys tuli esiin Amerikassa ja Englannissa, että emme voi rekisteröidä säätiötä, jos se ei ole uskonnollinen. Sahaja Yoga tietysti on uskonto, totta kai, se on universaali uskonto, se on uskonto, joka yhdistää kaikki uskonnot, tuo kaikki uskontojen periaatteet yhteen ja osoittaa niiden ykseyden. Se yhdistää kaikki inkarnaatiot. Se yhdistää kaikki pyhät kirjoitukset. Se on kaikkea yhdistävä suuri uskonto, jota voidaan kutsua universaaliksi uskonnoksi, ja hindiksi se on Vishwa Dharma. Tarkentaaksemme asiaa, ajattelin, että jos puhutaan universaalista uskonnosta, niin se ei ehkä ole niin tarkka ilmaisu, koska on esimerkiksi buddhalaisia, ja sitten meillä on ihmisiä, joita kutsutaan Kristuksen mukaan kristityiksi, ja muita, joita kutsutaan inkarnaatioiden mukaan. Tällä kertaa, kun inkarnaation nimi on Nirmala (puhdas), ajattelin, että voisimme kutsua sitä "Universaali uskonto Nirmalan nimeen." Lyhyemmin voisimme kutsua sitä nimellä "Universaali Nirmala Uskonto". Miltä kuulostaa? 

Jos on Nirmala, niin teitä pitää kutsua 'Nirmalan valoiksi'. eli sellaisiksi, jotka Nirmala on valaissut, äännettynä sana (englanniksi) sopii erittäin hyvin teihin, koska olette valaistuneita. Muissa on vain valo ilman liekkiä. Eli nimi on 'Nirmalite', tarkoittaen sellaisia, jotka Nirmala on valaissut. Jos pidätte nimestä, voimme käyttää nimeä 'Universaali Nirmala Uskonto'. Jos tämä sopii teille länsimaalaisille, niin Minusta nimi on hyvä. Olemme nyt julistaneet ja ilmoittaneet, että tämä on uskonto, joka on puhdas universaali uskonto. Kun sanotte universaali Nirmala, se tarkoittaa puhdasta tai täydellistä uskontoa. Toivon, että se miellyttää teitä. Kun nyt hyväksymme tämän uskonnon, kun meistä tulee universaaleja, on meidän unohdettava turhat kastit, tavat, vanhat elottomat traditiomme ja asiat, jotka eivät tue henkeämme. 

Kaikki, mikä miellyttää henkeänne, on hyväksyttävä uskontomme periaatteeksi. Ja kaiken sellaisen, mikä ei miellytä sitä, me hylkäämme. Kaikki ne asiat, joita olen esittänyt teille, ovat Minun opetuksiani. Kaikki se, mitä olette opetuksistani oppineet, kuuluu tähän uskontoon. Tietysti tässä uskonnossa, kuten tiedätte, todella kunnioitetaan kaikkia suuria profeettoja. Tämän uskonnon suurin etu on se, toistaiseksi, että kaikki uskonnot, vaikka ne olivat totuudellisia ja totuudellisten ihmisten ja profeettojen perustamia, menivät pilalle seuraajiensa takia. Syy oli ensiksikin se, että he eivät olleet saaneet oivallusta, ja toiseksi, että uskonnosta ei ollut todisteita. Nyt pystymme todistamaan kaiken, kuinka se tekee hyvää ihmisen koko keholle. Kun tiedätte, että voitte esittää todisteita, että se on hyväksi ihmisille, silloin ihmiset omaksuvat tämän uskonnon paljon nopeammin, ja he voivat testata sitä. Sillä sana 'uskonto' hermostuttaa ihmisiä. 

He ajattelevat, että heidät sidotaan johonkin, ja sitten on alettava noudattaa jotakin perinteistä elämäntapaa, joka on eloton. Mutta meidän traditiomme ovat sellaisia, jotka tekevät hyvää hengellemme ja ylösnousemuksellemme. Se antaa meille täyden vapauden nauttia elämästä mitä täydellisimmin. Sellaisessa tilanteessa unohdamme, mistä maasta olemme kotoisin, mikä on kastimme, ja millaisista perheistä tulemme. Unohdamme kaiken tällaisen menneisyyden, ja meistä tulee uusia kukoistavia lootuksia, jotka levittävät upeaa tuoksuaan kaikkialle maailmaan. Kaikista vanhoista edistymistämme hidastavista ajatuksista on luovuttava. Kerroin heille (eilen) myös toisesta asiasta: maailmassa on kolmeen pääryhmään jakautuvaa ihmistyyppiä, yksi ryhmä on 'tamasik', toinen on 'rajasik', [Ole hiljaa ja seuraa puhettani.] ja kolmatta ryhmää kutsutaan nimellä 'sattvika' (totuudelliset). Tamasik-ihmiset tekevät vääriä asioita, he laittavat huomiotaan enemmän vääriin asioihin ja tuhlaavat näin koko elämänsä. Esimerkiksi nainen voi kiintyä poikaansa, hän kiintyy niin paljon poikaansa, että kaikki toiminta liittyy siihen, eikä koko hänen elämässään ole mitään muuta, mikä on väärin. 

Voi olla kysymys mistä vain. Olen esimerkiksi nähnyt monen sahaja-joogin tulevan luokseni: "Äiti, ole hyvä hoida siskoani, hoida isääni, hoida miestäni, minun miestäni…" Tämä 'minun mieheni' on hyvin tavallista. Kaikki tällainen on täysin naurettavaa ja epäkunnioittavaa. Ne ihmiset, jotka sortuvat tällaisiin pikkuasioihin, jotka ovat vääriä, ja tuhlaavat näin elämäänsä, ovat tamasik-ihmisiä. Tämä on yksi äärimmäisyys. Hyvä puoli näissä ihmisissä on se, että he ovat rakastavia, helliä, kilttejä eivätkä lainkaan aggressiivisia, mutta he ovat niin kiintyneitä perhe-elämäänsä ja kaikkeen siihen liittyvään, että vain perhe merkitsee heille eikä mikään muu. Nämä ihmiset ovat äärimmäisen vasemmanpuoleisia, ja heillä on paljon enemmän lapsia kuin normaalisti. Siksi meillä Intiassa on enemmän lapsia. Toinen ihmistyyppi on länsimainen, ja sitä kutsutaan nimellä 'rajasik'. Rajasik-ihmiset ovat sellaisia, jotka eivät tiedä, mikä on oikein ja mikä väärin. 

He uskovat olevansa koko maailman viisaimpia, ja he sanovat: "Näin on hyvä, ja näinkin on hyvä." Saatana on hyvä ja Jumalakin on hyvä. Näin he puhuvat aivan kuin olisivat hyvin anteliaita, hyvin kilttejä ja leveilevät sillä. Sellaisista ihmisistä tulee erittäin oikeanpuoleisia. Erityisesti heidän naisistaan tulee hyvin oikeanpuoleisia. Kun naiset muuttuvat oikeanpuoleisiksi, miehet menettävät kykynsä. Kun naiset alkavat dominoida, miehistä tulee aivottomia. Sen näkee aivan selvästi. Ja naiset päättävät aivan kaikesta, he ovat niskan päällä, päättävät asioista, ja miehet alkavat hyväksyä kaiken: "Hyvä on, hyvä on", koska haluavat pitää yllä rauhaa hinnalla millä hyvänsä. Ei ole mitään "oikeaa", joten he ovat sekaisin. 

Jos kysyy siitä: "Olen hieman sekaisin". He eivät häpeä tunnustaa sitä. Jos Intiassa joku sanoo: "Olen hieman sekaisin", hänelle sanotaan: "Mene hullujenhuoneelle". Mutta he sanovat: "Olen sekaisin," ja sillä he yrittävät osoittaa olevansa täysin tietoisia - koska "Olen sekaisin", ymmärrättekö? Se ei ole oikea tapa. Teidän pitää tuntea oikea tie. Kuinka voitte olla sekaisin? Jos ette tiedä oikeaa tietä, silloin aivoissanne on jotain vikaa. Ja silloin käy niin, että ihmiset päättämättömyytensä tuloksena epäröivät kaiken aikaa: tämä on hyvä, tuo on hyvä, pitäisikö tehdä niin vai jättää tekemättä. Joskus heistä tulee todella tyhmiä. 

Ihmiset voivat aivan hyvin puhkoa poskensa nauloilla tai hakaneuloilla tai jollain, ja sitten heitä kutsutaan punkkareiksi tai joksikin. Sekin on hyvä juttu. Niin voi tehdä. Loppujen lopuksi "Mitä vikaa siinä on, mitä vikaa?" Antaa heidän olla punkkareita. Ihmiset tekevät kaiken maailman idioottimaisuuksia. Ja heistä tulee, kuulkaa, täysiä idiootteja. Heille mikään ei ole väärää. He hyökkäävät toisen ihmisen kimppuun. He hyökkäävät muihin maihin ja harjoittavat kaikenlaista alistamista ja aggressiivisuutta tuntematta siinä mitään väärää. 

Ihmiset menettävät kaikki suuntaviivansa. Harkintakyky puuttuu kokonaan. Ei ole suuntaviivoja. Ihmiset eivät tiedä, miten ohjata elämäänsä. Elämä on kuin tuuliajolla oleva laiva. Ja kaikkein pahinta on se, että ihmiset ajattelevat: "Mitä vikaa siinä on?" Se jos mikä on typerää, että ihmiset matkaavat iloisina suoraan helvettiin. Ihmisille kehittyy tällainen hyvin vaarallinen mentaliteetti. Ja luonnollisesti tällaisille oikeanpuoleisille ihmisille ei täällä synny kovin paljon lapsia. Heille ei synny, ja siksi kaikissa länsimaissa ollaan miinuksella, koska ihmisiltä puuttuu rakkaus. 

Heille rakkauskin on mekaanista. Rakkauskin on sellainen asia, että "Annas kun mietin ensin ja rakastan sitten". Sitten he kirjaavat sen ylös, en tiedä, mitä ihmiset tekevät rakastaakseen, varmaankin suunnittelevat, miten rakastetaan. He kadottavat kaiken spontaanisuuden. Mekanisoitumisessaan ja ajattelemisessaan he kadottavat spontaanisuuden kaikista normaaleista asioista, ja siksi ihmiset ovat tällaisia. He ovat koko ajan sekaisin ja sanovat: "Ooh! Teinköhän oikein? Olenko tehnyt väärin? Pitäisikö tehdäkin näin?" Eivätkä he pysty nauttimaan mistään. 

Jos heille tarjoaa jotain syötävää, he ajattelevat: "Onkohan tämä hyvää vai pahaa?" No maista, niin näet! Kieli sen kertoo. Mutta heidän tapauksessaan varmaan kielikin toimii samalla tavalla. He ovat joutuneet niin sekavaan tilaan. He eivät pysty nauttimaan avioliitostaan, eivät perhe-elämästään, eivät yhtään mistään. He ovat täysin ilottomia ihmisiä, ja ilon tavoittelussaan he tekevät kaikenlaista typerää, mikä on niin tyhmää, idioottimaista ja epädharmista. Siltikään he eivät ole iloisia. He sanovat: "Olemme tosi iloisia!" No todistakaa se! 

Olette varmasti nähneet tällaisia pellejä. Me emme ole tällaisella pelletasolla, joten noustaan ylös ja kerrotaan, että me tiedämme, mikä on oikein ja mikä väärin. Älkää jääkö horjumaan. Jos horjutte, silloin ette ole sahaja-joogeja. Pysykää oikealla tiellä. Sanokaa: "Tämä on totuus, ja aion noudattaa sitä." Jos tiedätte sen, silloin olette 'sattvika', silloin olette keskellä. Ette ole liikaa kiintyneitä perheeseenne ja muuhun, ettekä liikaa omaan ajatteluunne ja älyynne, vaan olette keskellä, ja siellä ette ajattele tai kanna huolta, vaan seisotte keskellä ja nautitte nykyhetkestä, josta pitää nauttia. Spontaanisuuden täytyy tulla tässä esiin. Lännessä huudetaan kovasti spontaanisuuden perään. 

Miten heillä voisi olla spontaanisuutta? Heillä ei ole, ja siksi he tekevät vähän lävistyksiä itselleen, että saavat siitä jotain aistimuksia, he hakevat aistimuksia. Sanomalehdissäkin täytyy olla jotain sensaatioita joka päivä, koska ihmiset turtuvat tällaiseen päättämättömyyteen. Mutta nyt te päätätte! Päätös voi syntyä vain sellaisessa ihmisessä, joka on kehittänyt itselleen viisauden Sahaja Yogan ymmärryksen kautta, Kundaliinin kautta, että on pysyttävä keskellä. Tämä pätee myös avioliittoon. Naimisiinmenon jälkeenkin te mietitte: "Äiti, voinkohan jatkaa elämääni hänen kanssaan." Kysyin: "Miksi? Miksi mietit sellaista?" "Äiti, ajattelin, että…" "Mutta hänhän on sinun vaimosi! 

Nauti siitä!" Olen nähnyt paljon vaivaa järjestäessäni avioliittoja. Toivon, että ette tee tyhjäksi työtäni ja ponnistuksiani. Sillä näen edelleen joidenkin avioituneiden näyttävän hieman surkeilta. Koska te ajattelette, koska te haluaisitte heidän olevan toisenlaisia. He ovat sitä mitä ovat, yrittäkää nauttia siitä! Miksi haluatte muuttaa vaimoanne tai miestänne, muuttaa kaikki? Olette naimisissa, sellainen hänen täytyy olla. Te muututte joka tapauksessa, kun vanhenette. On ymmärrettävä, että "olenko osannut nauttia jokaisesta hetkestäni?" 

Se on sahaja-joogin testi. Joillakin avioituneilla saattaa olla lapsia ennestään, koska he ovat eronneet. Joillakin saattaa olla muunlaisia riippuvuuksia. Unohtakaa ne! Unohtakaa. Muuten surkeuden tunne ei lähde pois. Unohtakaa siis kaikki surkeus, tulkaa keskelle ja nauttikaa kaikesta. Nyt kokeilen ensimmäistä kertaa naittaa leskiä. Intiassa tätä kokeiltiin kauan sitten, ihmiset yrittivät sitä, mutta voidaan sanoa, että se ei oikein onnistunut. Jos halutaan universaali uskonto, niin silloin on avioiduttava eri paikoista olevien kanssa. 

Teidän täytyy! Se on yksi niistä asioista. Kutsumme sitä nimellä 'roti biti', joka tarkoittaa, että pitää aterioida - Intiassa jotkut ihmiset eivät edes syö ruokaansa - en haluaisi puhua Intiasta esimerkkinä, koska siellä ollaan niin tarkkoja siitä, kenen kanssa syödään. Omat sukulaisetkin kuuluvat siihen, eli jos on pientä eroa kasteissa, ihmiset eivät syö heidän luonaan. Ja sillä he ovat saaneet aikaan sen, että näkevät nälkää. Nälässä oleminen ei heitä haittaa. Mutta ihmiset eivät syö yhdessä tiettyjen ihmisten kanssa, koska kuuluvat eri kastiin. Täälläkin elää sellaisia typeriä ihmisiä. Tällainen pitää saada päättymään. Gandhi yritti, ja moni muu ennen häntä, että on otettava puoliso ulkopuolelta, mutta ei sanottu, että pitää ottaa puoliso ulkomailta, muuten murhia olisi tapahtunut kymmenen kertaa enemmän. 

Mutta nyt sanon, että puhumme universaalista uskonnosta, joten meidän on hyväksyttävä tällaiset liitot ja pidettävä kiinni avioliiton pyhyydestä. Naisille Minulla on aivan erityinen viesti, että te joko pilaatte tai saatte kuntoon Sahaja Yogan. Jos yritätte dominoida miehiänne ja mennä liiallisuuksiin, heistä ei tule normaaleja, enkä halua tänne vähäaivoisia. Teidän on tultava herttaisiksi, todella herttaisiksi, mukaviksi, kilteiksi ja huomaavaisiksi. Katsokaas, sillä tavalla vangitsette miehenne. Te ette tiedä, miten mies vangitaan. Olette tyhmiä naisia, se on sanottava. Itse asiassa, jos kysytte mieheltäni, hän kertoo: "Olen niin riippuvainen, en tiedä mitä tehdä." Näin se on, täydellinen riippuvuus, 100 prosenttisesti. Joskus hän sitten suutahtaa: "Teit minusta riippuvaisen, miten voit nyt jättää minut ja lähteä matkoille?" 

Mutta teillä on niin outoja ajatuksia, ette te ole miehiä, olette naisia. Olette paljon voimallisempia kuin miehet. Mutta jos tyhminä haluatte tulla vähemmän voimallisiksi, tulkaa miehiksi. Naisten pitäisi yrittää olla hieman vaatimattomampia, helpompia, kilttejä, myötätuntoisia, rakastavia, antaa miesten dominoida, he luulevat dominoivansa, antaa heidän dominoida. Sillä ei ole merkitystä. Jos vaikka miehenne sanoo: "Pidän sinisestä väristä." Hyvä, ostatte vihreän ja sanotte, tämä on sininen, he uskovat sen. He eivät erota vihreää sinisestä. Katsokaas, he eivät tiedä kovin paljoa. He eivät kuulkaa tiedä mitään elämästä. 

Asioista, mitkä ovat teille tärkeitä, he eivät tiedä, he vain yrittävät sanoa "tee se", mutta he eivät tiedä mitään. Tarkoitan, että ainakin meidän miehemme ovat sellaisia. Täysin toivottomia, he eivät tiedä mitään. Jos heille sanoo, että haluaa istuttaa pihaan mangopuun. He sanovat: "Älä laita mangopuuta." "No mitä sitten laitan?" "Noo… laita joku muu puu", ja he antavat jonkun muun puun nimen. Jos he vaikka sanovat, "Laita siihen vaikka kookospalmu." Te tiedätte, että kookospalmu ei menesty joka paikassa. Mutta he eivät tiedä, että siihen ei voi sellaista istuttaa. 

Silloin sanotte: "Hyvä on, istutan kookoksen". Sitten istutatte mangon. "Onpas hieno kookospalmu", he sanovat. Ja sitten, kun mangoja alkaa tulla esiin, kun mangot kypsyvät, he katsovat niitä, "Ooh! Kookospalmumme antaa mangoja! Mahtavaa! Tämä on paljon parempaa." Ja sitten he nauravat. Teidän ei tarvitse - he kantavat huolta suuremmista asioista, kuten maailman rauhasta, atomipommeista. Teidän ei tarvitse kantaa huolta tällaisista isoista asioista. 

Antaa heidän huolehtia niistä. He kantavat huolta liikennevaloista ja autoista, antaa heidän huolehtia kaikesta sellaisesta. Huolehtikaa asioista, joilla on merkitystä teille. Yllätytte, että tämä työnjako tuo enemmän iloa ja onnea. Kuten nenän täytyy haistaa, suun täytyy syödä, korvien täytyy kuulla. Mutta lännessä olen nähnyt, että kaikki tekevät kaikkien töitä. Presidentti voi kerätä myös roskia. Näin ei tehdä Intiassa. Jokaisella on oma roolinsa. Mikään työ ei tietenkään ole ylempi tai alhaisempi, mutta jokaisen tulee toimia roolinsa mukaan. 

Tämä on erityisen tärkeää naisille ja miehille. Ja jos ette tiedä, miten ollaan herttaisia, ottakaa oppia intialaisilta naisilta, kuinka he kohtelevat miehiään. Sitten 'sattvika'-ihmiset, jotka tietävät, mikä on oikein. He ovat oikeastaan etsijöiden luokka. Sellaiset etsijät löytävät totuuden automaattisesti. He ovat ihmisiä, jotka tulevat oikean asian ääreen. Heillä on erityinen aisti, seitsemäs aisti, joka antaa heille ymmärryksen. Se, mitä kutsumme hyvin syvälle menemiseksi ja puhtaaksi älykkyydeksi, mikä antaa heille ymmärryksen, että näin asiat tapahtuvat. Tämä on sitä. Tietysti joillekin heistä kestää aikaa, koska he ovat vasemman- tai oikeanpuoleisia, tulla keskelle. 

Mutta vaikka he pääsisivätkin keskelle, he saattavat mennä oikealle, saattavat mennä vasemmalle ja saattavat hieman heilahdella, mutta tällaiset ihmiset tulevat Sahaja Yogaan. Ääritapaukset eivät koskaan tule Sahaja Yogaan. Teidän ei pidä yrittää vetää heitä mukaan, erityisesti oikeanpuoleisia miehiä, liikaa oikealla tai vasemmalla olevia naisia, ja myös miehiä, jotka ovat liikaa vasemmalla, kuten täällä Nasikissa näen ihmisten olevan hyvin ehdollistuneita. Jos on liian ehdollistunut, ei myöskään voi tulla Sahaja Yogaan. Kaikki tällaiset ihmiset, vaikka he tulisivatkin Sahaja Yogaan, jäävät vain lyhyeksi aikaa ja lähtevät pois. Siksi sanon joskus, että tietyt avioliitot eivät onnistu. On yritettävä ymmärtää, miksi Äiti on sanonut niin. Joskus he tarkoituksella tyrkyttävät avioliittoaan Minulle: "Äiti, ei, kun me haluamme mennä naimisiin. Olemme päättäneet." Ja kolmen päivän kuluttua he tulevat pyytämään avioeroa. 

On ymmärrettävä miksi Äiti on sanonut, että tämä ei onnistu. On tärkeää, hyvin tärkeää meidän tietää, että sisällämme on monia muita asioita, joiden myös pitää toimia. Joskus miehetkin voivat olla äärimmäisen dominoivia, eikä heidän pitäisi - (Tule sisään, tähän korokkeen viereen). Heidän ei pitäisi myöskään olla dominoivia. Olen nähnyt, että heistä tulee hyvin dominoivia. Joistakin miehistä, jotka ovat menneet naimisiin intialaisen tytön kanssa, on tullut niin dominoivia, että kauhistuin, mistä he ovat sen oppineet? He yrittävät käskeä vaimoaan: "Tee sitä, tee tätä, tee tuota", ja jos vaimo ei tee, he alkavat murjottaa. Italialaisilla on myös se tapa, olen huomannut. Hekin dominoivat paljon italialaisia naisia. Ja kreikkalaiset myös. 

Sillä heidän katsotaan olevan perinteikkäitä kuten me: italialaiset, kreikkalaiset, egyptiläiset ja intialaiset. Mutta intialaiset ovat pahimpia… en nyt pysty luettelemaan kaikkia. Mutta he yrittävät dominoida vaimojaan. He kontrolloivat rahan käyttöä, sitä ja tätä, he kontrolloivat naisia, mutta itseään he eivät pysty kontrolloimaan. Tällaista ei pitäisi tehdä. Mitä naisiin tulee, teidän täytyy kunnioittaa heitä. He ovat kunnioitettavia. Jos ette voi kunnioittaa heitä, ette voi mennä naimisiin ja elää heidän kanssaan. Tällaiset hyvin dominoivat, kiivasluonteiset, hämmentyneet miehet todella pilaavat sahaja-jooginit, olen nähnyt sen. Sellaiset miehet ovat turmelleet monta hyvää sahaja-jooginia. Kun laitan heitä naimisiin, ajattelen joskus: miksi naitoin tämän hyvän tytön tuolle kamalalle tyypille? 

Jo alussa tyttö vastustaa sellaista miestä. Hän sanoo: "Äiti, en kestä tuollaista miestä. Se on minulle liikaa, en vain... aivan liikaa. Hän on liian karkea. Hän käyttäytyy oudosti." Ja sitten hän alkaa itsekin käyttäytyä samoin. Hänen kielensä ja käyttäytymisensä muuttuvat, se on todella yllättävää! Henkilö, joka on hyvä sahaja-joogini. Todella hyvä sahaja-joogini, ja heitä on Lontoossa ja Amerikassa. Olen nähnyt sellaisia tyttöjä. 

Siksi pyydän, että ette purkaisi kiukkuanne vaimoihinne, koska he reagoivat, ja te pilaatte heidän elämänsä ja ylösnousemuksensa omanne lisäksi, jonka jo olette pilanneet. Yrittäkää rauhoittua. Teidän täytyy olla rauhallisia, rakastavia ja helliä. Teillä ei ole mitään syytä osoittaa minkäänlaista kiukkua. Ei minkäänlaista. Se on äärimmäisen tärkeää. Muistakaa, että aivan ensiksi Krishna puhui kiukusta. Eli kuinka ihminen pilaa itsensä kiukkuaan näyttämällä. Kiukustuminen ei ole sallittua. Heti kun tulette kiukkuiseksi, menkää koputtamaan kengällä itsenne. 

Se on paras tapa, jos se ei ole mahdollista, niin sitten kopauttakaa tähän. Mitään kiukunpurkauksia ei saa tulla esiin, koska se pilaa Sahaja Yogan läpikotaisin. Minkäänlainen kiukustuminen ei ole sallittua missään tilanteessa. Paitsi silloin, kun Äitiänne… silloin en tietenkään voi estää sitä, koska se on teille liikaa… jos ihmiset loukkaavat Minua ja puhuvat pahasti, silloin suututte, se ei haittaa. Mutta silloinkaan ei tarvitse sanoa takaisin. Minä hoidan heidät. Älkää huolehtiko. He joutuvat maksamaan siitä. Joten älkää kiukustuko. Naisille se ei tule kysymykseen ollenkaan. 

Eikä heidän pidä olla sellaisia matroonia kuin rouva Thatcher. Ymmärrättekö? Kuten "miksi et siivonnut? Tee tämä. Tee tuo." Heidän ei pidä puhua noin. Ei kertaakaan! Parempi, että teette kaiken itse. Älkää käskekö miestänne: "tee sitä, tee tätä", kuin jotain palvelijaa. Älkää tehkö heistä palvelijoita. 

Teidän työnne on tehdä, ja heidän ilonsa on auttaa tietä. Se on tosiasia. Tulette näkemään, että heti, kun alatte tehdä kaiken, silloin miehistä tulee orjianne. Ja… [Automaattisesti.] Automaattisesti, sanoo hän! Olemme hyvin iloisella tuulella tänään. Koska niin moni menee naimisiin. Juuri ennen tuloanne olin myöhässä, koska järjestelin avioliittoja. Saimme järjestettyä noin kymmenen liittoa tässä ajassa. Nyt meidän pitää olla keskellä. 

Meidän pitää olla iloisella tuulella. Meidän pitää nauttia vaimoistamme ja miehistämme. Se on ainoa asia, joka on teidän omaanne, yksityistänne, mikä on jotain aivan mahtavaa. Mutta älkää ruvetko itkemään ja nyyhkimään mennyttä. Unohtakaa menneisyys! Älkää keskustelko siitä! Älkää puhuko! Kukaan ei pidä siitä. Kaikki tällaiset romanttiset, turhat ajatukset, heittäkää ne romukoppaan! Ne ovat kaikki aivan turhia. 

Aloittakaa puhtaalta pöydältä suurenmoisella ajatuksella, että olette aloittamassa uutta ymmärryksen ja ilon täyteistä elämää. Sillä ei ole merkitystä, mitä äitinne tai isänne sanoo. Se ei ole tärkeää meille. Minä olen isänne, äitinne, siskonne ja mitä tahansa haluatte. Ja olen antanut teille vaimon. Joten nyt ette voi syyttää Minua mistään. Tänään voimme aloittaa puhtaalta pöydältä uuden Universaalin Nirmala Uskonnon. Olette nyt kaikki Universaalin Nirmala Uskonnon jäseniä, sopiiko? Oletteko samaa mieltä? "Bola Vishwa Dharma Nirmala Dharma ki jay!" 

