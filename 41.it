Shri Diwali Puja. Temisoara (Romania), 25 Ottobre 1992.

Oggi celebriamo il Diwali Puja. 
Penso che possiate imparare tutti la lingua inglese - non è difficile con le mie cassette. Certo, il linguaggio dell’amore è universale, ma non ha una sua scrittura, questo è il problema. 
Non so come esprimermi…. Anch’io sono così emozionata! Questa riunione, di persone provenienti da ogni parte del mondo, è così bella. Siamo tutti collegati da questo amore puro. 
Anche i russi sono arrivati, per fortuna, perché hanno dovuto affrontare qualche tapasya…
Il significato del Diwali si sviluppa nell’arco di cinque giorni. E in un certo senso sono tutti considerati una cosa sola; questi cinque giorni si considerano tutti insieme ma hanno diversi aspetti; ma il punto comune di ogni aspetto è che la Dea svolge il ruolo principale. Il primo giorno è dedicato all’adorazione della donna di casa, e si deve comprare qualche utensile per la cucina, o che possa essere utile alla moglie, o un regalo.

Si dice che le donne debbano essere rispettate, ma dovrebbero essere rispettabili. Se non sono rispettabili, come possono essere rispettate? Devo avvertirvi tutti di stare attenti all’influenza occidentale, perché con l’influenza occidentale il denaro è diventato tutto. La moralità, il carattere, tutto il sistema di valori, è tutto finito; quindi noi come Sahaja yogi dobbiamo fermare tutto questo. La prima cosa che dobbiamo capire è che la società dipende completamente dalle Gruha Lakshmi.

Ciò significa che una donna di casa deve essere una  vera donna, dotata di grande carattere, rispettabilità e dignità. La società è sotto la sua responsabilità. È sua la responsabilità di creare la pace, la comprensione e di dare l’idea completa di cosa sia l’amore. Io credo che il suo compito sia molto più difficile, più sottile di quello degli uomini. Lei è la shakti della famiglia, perciò non dovrebbe cercare di comportarsi in un modo che non sia dignitoso o maturo.

Ogni donna, ad esempio, desidera diventare madre, ma nei Paesi occidentali molte donne non lo vogliono, specialmente in America, perché pensano che con la maternità il loro corpo possa sciuparsi o possa accadere qualche altra cosa per cui i mariti potrebbero non sentirsi più attratti da loro. 

Così c’è sempre la folle gara tra marito e moglie: il marito corre dietro a molte altre donne, e anche le donne, molte di loro, corrono dietro agli uomini, oppure dominano i mariti. In questa folle gara i bambini vengono trascurati, l’ambiente domestico è trascurato e c’è sempre un litigio in corso tra i due. Le donne non dovrebbero cercare di assoggettarsi a questa folle gara. Dovrebbero conservare la propria dignità, dovrebbero mantenere il proprio carattere, dovrebbero aver cura dei propri bambini, senza preoccuparsi del marito.

La cosa peggiore che viene largamente accettata, è il divorzio; così esse temono che l’uomo divorzi lasciandole nei guai. Ma in Occidente vige sempre il provvedimento per cui se il marito sposa un’altra donna, o qualcosa del genere, ai bambini e alla madre viene assegnato denaro sufficiente per provvedere a se stessi. 
Stando così le cose, le donne dovrebbero cercare di correggere il proprio marito e lottare per questo, ma se il marito non cambia, esse dovrebbero assumere un atteggiamento completamente distaccato: se il marito vuole andare all’inferno che ci vada, perché voi volete fare altrettanto? Dopo tutto voi avete il vostro dharma, avete la vostra vita, e dovreste preoccuparvi solo di voi stesse; se lui non vi capisce, dimenticatelo: un tipo così irresponsabile e stupido dovrebbe essere solo compatito. 

Non si dovrebbero seguire le orme del marito, perché voi avete una responsabilità molto più ampia. Non dovreste cercare di sembrare più giovani e rendere continuamente la vostra vita miserevole nel tentativo di tenere vostro marito attaccato a voi, perché così facendo perderete i vostri poteri, la vostra shakti. Ma se vostro marito è un uomo di carattere, allora dovete rispettarlo e dargli tutto il vostro sostegno, e tollerarlo il più possibile.

Ieri ho visto che molte donne si sono tagliate i capelli. Per favore, non cadete nelle mani di questi imprenditori che sanno come raggirarvi. Ho visto accadere cose orribili, poiché gli imprenditori cercano di allettarvi mediante la pubblicità. Recentemente, a Parigi hanno detto che si dovevano portare gonne di quindici centimetri, così non riuscivamo a trovare gonne lunghe da nessuna parte. Immaginate, in tutti questi Paesi freddi, e così a molte persone sono venute le vene varicose. 

Lanciano mode relative ai capelli, al corpo, al viso, assurdità di ogni genere. Ma le Sahaja yogini dovrebbero rendersi conto di ciò che stanno facendo. Non dovreste cadere nelle loro trappole, mai! Voi siete la Dea della famiglia, siete la Shakti, e dovete stare molto attente. Inoltre siete Sahaja yogini, e pertanto non dovreste permettere che il vostro Sahasrara sia toccato da chicchessia. Il vostro potere viene dalla castità. Migliaia di donne in India si sono suicidate perché non volevano che un uomo toccasse il loro corpo. 

Ora voi siete nella cultura Sahaj e, nella cultura Sahaj, dobbiamo comportarci con grande dignità e maturità. Anche da bambine siete Dee, a quell’età siete innocenti. Poi vi sposate; è una cosa molto importante essere una donna sposata; è molto auspichevole. Poi, dopo il matrimonio, avete dei bambini, ed è un onore anche maggiore perché diventate madri. Noi non siamo attrici, siamo madri e dovremmo essere fiere di esserlo. Dovreste essere orgogliose dei vostri bambini. Poi diventate nonne: credo che sia una grandissima conquista, e dovreste sentirvi molto orgogliose della vostra età, di essere nonne. 

Se continuerete a sforzarvi di sembrare giovani sembrerete molto vecchie. Guardate vostra Madre: ho settant’anni, e non dimostro la mia età; questo è ciò che dicono. Non mi sono mai interessata del mio aspetto, non ne ho il tempo, ho così tanti figli! E sono anche molto orgogliosa della mia età. Con l’età si cresce, si matura, si è più saggi, si sviluppano tutte le risorse della propria personalità. Se davvero rispettate la vostra età la gente verrà da voi per chiedere consiglio, aiuto, e così potete diffondere Sahaja Yoga. Vi sono tante complicazioni a causa di questi imprenditori, per il modo in cui cercano di sfruttare le donne… Ma nel giorno del Diwali non voglio parlare di questo.

Cercherò di parlarvi della Lakshmi, del simbolo della Lakshmi. Shri Lakshmi è il simbolo della femminilità completa. Lei dona ricchezza, prosperità, auspichevolezza, porta comprensione, generosità, pace e gioia; è la dispensatrice di tutte le benedizioni. Lakshmi è rappresentata in piedi su un loto rosa. Il colore rosa rappresenta il calore della maternità. In India anche una ragazza giovane è chiamata madre. 

Il simbolo dei vari aspetti di Lakshmi è che, innanzi tutto, lei è molto affettuosa. In una mano ha il loto che è anch’esso rosa e suggerisce anche la sua amorevolezza. Persino un brutto insetto pieno di aculei, se entra in un loto trova un posto dove riposare. Lei accoglie tutti gli ospiti nella sua casa offendo loro il miglior letto ed il miglior cibo. Di norma, l’uomo porta a casa un ospite e la moglie lo riceve e si prende cura di lui. Questo suggerisce che dobbiamo prenderci cura di qualunque ospite venga nella nostra casa, e che dovremmo dedicarci completamente all’ospite arrivato da fuori.

Lei è in piedi sul loto e indossa un sari rosa. Occorre avere equilibrio per stare in piedi su un fiore come un loto, perché è circondato dall’acqua, e intorno ci sono molti animali, individui simili a bestie che cercano di adescarla, e perciò deve avere un perfetto equilibrio. In due mani ha fiori di loto, con una delle altre due mani dona e con l’altra benedice. Questo significa che dovrebbe essere generosa, che dovrebbe dare sempre agli altri senza pensare a se stessa. Non dovrebbe spendere mai tutto per sé e niente per i bambini, per gli ospiti o per gli altri. Insomma, è la Lakshmi che deve dare, che deve essere generosa. In Sahaja Yoga ho visto persone generose soffrire molto perché le loro mogli magari non lo sono. 

Ma se una moglie è generosa viene ricompensata, la famiglia intera viene ricompensata, centinaia di volte. La generosità è così: avete una porta aperta attraverso la quale tutto entra e, dando, ne aprite un’altra, così si crea un’ottima circolazione: “Traggo la più grande gioia dalla mia generosità” - se è (vera) generosità! - E dovreste gioire tutti di questa generosità. La generosità è così gratificante, talmente gratificante che è incredibile il modo in cui le forze divine aiutano una persona generosa.

Vi farò un esempio. Avevo un’amica che diceva di volere un sari fatto all’estero - quei sari importati - ed io ne avevo due. Dissi ad un’altra signora molto avara, che mi sarebbe piaciuto regalare quei due sari alla mia amica. Lei mi rispose: “Ma Le sono rimasti solo questi due sari ora, perché vuole regalaglieli?”, era una persona avara! Stavamo parlando in cucina quando qualcuno suonò il campanello ed io aprii la porta: era un tale che aveva portato due sari africani, perché una signora che era andata in Africa me li aveva inviati. Chiesi: “Perché mi ha mandato due sari?”. Rispose: “Perché Lei le ha donato due sari quand’è partita, così lei le ha mandato questi”. E quando aprii il pacco mi accorsi che erano esattamente uguali a quelli che avevo con me. 

Allora presi tutti e due i sari e glieli mostrai: “Vedi, questo è l’esempio!”. Così stanno le cose: tutto torna sempre indietro quando si è gentili o generosi con gli altri. Lo scoprirete più tardi, da soli; tantissimi hanno già scoperto che il denaro affluisce proprio verso di loro. Non riescono a capire da dove venga questo denaro. Accade semplicemente  che avete i soldi ogni volta che volete. Non dovreste preoccuparvi del denaro, dimenticatelo e lui verrà da voi. La gente che sta sempre a contare meticolosamente i propri soldi, ogni mattina, non è mai soddisfatta e non riceve alcuna benedizione. 

Ma se abbandonate completamente le preoccupazioni del denaro a Dio, tutto funziona! Di cosa ci rendiamo conto, dunque? Che tutto è nelle mani di Dio Onnipotente. Dopo essere venuti in Sahaja Yoga non dovete più preoccuparvi di nulla, lasciate tutto nelle mani di Dio e tutto andrà bene! Non occorre andare in giro a dire: “Oh! Sono così preoccupato, non ho soldi, non ho soldi!”. Questo dimostra che non siete ancora dei Sahaja yogi. 

Se dovete migliorare i vostri vicini, i vostri amici o il vostro Paese, prima di tutto dovete essere Sahaja yogini molto mature; la Lakshmi è già risvegliata dentro di voi. Lei risiede nel vostro Nabhi Chakra. Con la vostra Lakshmi risvegliata, perché dovreste essere in ansia per i soldi? 

La sua ultima mano simbolica, inoltre, suggerisce che dovete prendervi cura di chi si trova sotto la vostra protezione. Significa che dovete benedire chiunque venga in contatto con voi e preoccuparvi di tutti coloro che dipendono da voi. 

Il simbolo di Lakshmi non è solo per le donne ma, ancor più, per gli uomini. Un uomo d’affari deve rispettare la moglie e la moglie deve essere rispettabile. Se non lo è, l’auspichevolezza non entrerà in quella famiglia. Avrete dunque tutte le benedizioni di Lakshmi se la donna di casa è una persona virtuosa. Il simbolo di Lakshmi esprime la personalità che ci si aspetta in una donna o in un uomo che ha ricevuto la benedizione del denaro.

Prima vi stavo parlando di cosa rappresenti il  primo giorno e di cosa il secondo giorno, ma la cosa più importante è che nel giorno del Diwali dobbiamo adorare la Lakshmi. Quindi, oggi che adoriamo Lakshmi, anche gli uomini devono rendersi conto che devono avere una vita piena di equilibrio, che dovrebbero essere generosi e avere cura delle persone che dipendono da loro.

Come vi ho detto, ci sono molti aspetti, ma uno di essi, molto importante, è che Shri Rama uccise Ravana, dieci giorni prima, si dice, e fu incoronato in questo giorno. Sua moglie era Sita, anche Lei fu eletta regina. La loro vita dimostra come Ella gli sia rimasta assolutamente devota. 

Nella cultura Sahaj dobbiamo essere persone speciali. Non possiamo essere come tanti altri che rincorrono letteralmente il denaro e fanno proprio di tutto per rovinarsi. Nella cultura Sahaj, dobbiamo meditare, provare una soddisfazione interiore per ogni cosa, e inoltre dobbiamo essere come i figli di Lakshmi, i bambini di Lakshmi. Ci sono due aspetti di questo argomento che abbiamo compreso: che Lakshmi soddisfa tutte le nostre necessità economiche e in più ci dona tutto l’equilibrio, tutta la gioia e tutta la felicità all’interno della famiglia. Il problema, per quanto ci riguarda, è che se non meditiamo, finché non raggiungiamo quello stato di soddisfazione, non possiamo vedere il Lavoro di questo Potere Divino.

Se tutta la popolazione dei paesi dell’Est potesse adorare la Lakshmi o, si può dire, adorasse la Kundalini che è dentro di sé, tutti i problemi economici si risolverebbero e si produrrebbe un tale cambiamento che quei Paesi che oggi appaiono i più poveri del resto del mondo europeo, diventerebbero alquanto ricchi grazie alle benedizioni di Shri Lakshmi.

Ora devo farvi soffermare su un aspetto della vita molto più sottile. Questo aspetto più sottile è che, grazie alle benedizioni di Shri Lakshmi o Mahalakshmi, ora voi avete ottenuto la vostra realizzazione del Sé. Il Principio di Mahalakshmi vi ha dato questa ascesa, e il Principio di Mahalakshmi fa sì che vi innalziate molto al di sopra della vita mondana, entrando nel regno della Realizzazione del Sé. Grazie alle sue benedizioni voi stessi diventate fiori di loto.

Adesso diventate un altro aspetto del Diwali che significa  rosa di luci. Adesso, la corona di Shri Rama e qualsiasi altro aspetto di Shri Lakshmi, diventa qui la vostra corona! Vale a dire che siete entrati nel regno di Dio e, una volta lì, siete benedetti in modo automatico come cittadini del regno di Dio. E man mano che diventate fiori di loto, iniziate a diffondere la vostra fragranza dappertutto. Non tenete questa gioia solo per voi, ma diventate generosi e andate tutti a donarla ad altri. Quella che, ad un altro livello, ad un livello inferiore, era generosità, si trasforma in amore universale. 

Qualunque cosa otteniate, qualsiasi gioia, soddisfazione, le vibrazioni, la conoscenza, tutto questo, volete darlo agli altri, volete diffonderlo perché ora avete la Realtà e non volete tenerla per voi. Ritenete molto importante che tutti nel mondo conoscano la realtà. Questo è il significato del mettere queste luci: ora voi siete la luce.

Oggi è la notte più scura. Stanotte abbiamo la notte più buia. Analogamente, questi sono i giorni più bui. Questo è il Kali Yuga, il Kali Yuga completo, il tempo peggiore, in cui accadono le cose peggiori. Gli esseri umani stanno toccando i livelli più infimi, e in questo momento dobbiamo presentare loro Sahaja Yoga. Voi sapete quale impresa si debba affrontare per rompere quella dura noce che è il cervello della gente. Ma sta funzionando, è accaduto. Voi ora dovete accendere molte luci. Noi lo chiamiamo Dipawali, il Diwali è Dipawali, cioè  rosa di luci. E, celebrando questo Diwali con così tanti di voi, sono sicura che si formerà una grandiosa fiaccola la cui luce si diffonderà nel mondo intero. 

Ricordate che non siete una piccola goccia, ora siete diventati l’oceano, e dovete diffondere. Ora siete seduti sui vostri troni e… assumetevi i vostri poteri! Avete tutti i poteri in voi, dovete solo manifestarli. Dovete solo rendervi conto di voi stessi, capire voi stessi. Qual è la vostra responsabilità? Avete chiesto la luce, adesso avete ottenuto la luce, quindi siete diventati la luce: ora datela ad altri. Raggiungete quello stato in cui la vostra luce è sulla vostra testa, sul vostro Sahasrara e anche nel vostro cuore. Voi non siete gente comune, non pensatelo più. In effetti, in Sahaja Yoga verranno solo persone, per così dire, comuni. Cristo ha detto: “I miti di cuore erediteranno la terra”. Voi siete miti di cuore e pensate sempre di essere comuni perché siete umili. Ma qualcosa di straordinario si sta ora manifestando, dunque accettatelo. E la straordinarietà sta nel fatto che avete tutti i poteri e siete assolutamente umili.

La celebrazione del Diwali dovrebbe consistere nel portare la luce in tutto il mondo e illuminare quanta più gente possibile. Nessuna delle nostre cose private, nessuno dei nostri problemi è importante. Dobbiamo renderci conto di aver raggiunto una posizione che non ha raggiunto nessuno a questo mondo. Una volta che lo capirete, la vostra autostima crescerà e saprete da soli cosa dovete fare.

Ognuno oggi dovrebbe fare silenziosamente un voto: “Faremo di tutto per diffondere Sahaja Yoga con umiltà”. 
Ora celebreremo il Puja e, in questo Puja, dovreste tutti promettere a voi stessi che creerete un Dipawali in ogni casa, in ogni Paese e nel mondo intero.

Che Dio vi benedica tutti!

