28 Augustus 1973
Bharatiya Vidya Bhavan, Mumbai (India)
Talk Language: English | Transcript (English) - VERIFIED

28 Augustus 1973, Shri Krishna Puja, De meest dynamische kracht van Liefde, Mumbai (India)

Nederlandse vertaling versie datum: 2024-0819

... door het Goddelijke. Als ik, bijvoorbeeld, alleen mijn hoofd ken, is dat niet voldoende. Als ik alleen mijn nek ken, is dat niet voldoende. Als ik alleen mijn benen ken, is dat niet voldoende. Maar hoe meer ik over mezelf weet, hoe dynamischer ik word, hoe extensiever ik word. En alle groten die er zijn geweest, of alle mensen die groot werden genoemd, zijn groot omdat zij in veel mensen leefden. Ik voel die warmte in de atmosfeer zoals jij dat voelt want je weet dat ze geen vreemdelingen zijn, ze zijn je broers en zussen. Er zijn in de Purana's zoveel verhalen als dit, dat... Ik zal het niet benoemen, maar op een dag ontmoetten twee broers elkaar in de jungle. Ze dachten echter dat ze vijanden waren en wilden met elkaar een gevecht aangaan. En toen ze op de vuist gingen, konden ze elkaar niet raken. Ze namen hun pijlen, de pijlen deden hun werk niet.

Dit verraste hen heel erg en toen ze elkaar vroegen: "Wie is jouw moeder?" kwamen ze tot de bevinding dat ze dezelfde moeder hadden. En dan beseften ze dat ze noch vreemden, noch vijanden waren, maar uit hetzelfde hout gesneden. Hoeveel lieflijkheid, hoeveel schoonheid heeft die kennis hen niet gegeven! En hoeveel geborgenheid en begrip geeft het niet dat we overal ter wereld broers en zussen hebben die in hun innerlijke wezen, in hun goddelijkheid staan en hoe we door die liefde verbonden worden! Als ik over liefde praat, denken mensen dat ik van jullie zwakke mensen wil maken, want mensen denken dat zij die liefhebben, zwak zijn. Maar de meest dynamische kracht op deze aarde is de kracht van liefde. De meest agressieve kracht is die van de liefde. Zelfs als we in liefde lijden, dan lijden we door onze kracht en niet door onze zwakheid. Zo was er bijvoorbeeld in China een leraar die hanen leerde vechten. En de koning van dat land bracht zijn hanen naar die leraar en zei hem: "Leer ze alstublieft vechten."

Toen de koning de hanen na een maand kwam halen en meenam, was hij verrast dat de hanen gewoon stil waren, niets deden. En hij vroeg de leraar: "Wat heb je met mijn hanen gedaan? Ze zijn helemaal niet agressief, ze doen helemaal niets! Hoe gaan ze het uitvechten? Er gaat een wedstrijd plaatsvinden, er gaat een demonstratie zijn van hun kracht, wat gaan we er aan doen?" Hij zei: "Neem ze gewoon mee." Hij nam de twee hanen mee en zette ze in de arena waar zich al twee hanen bevonden om te vechten. Deze twee hanen stonden er gewoon. De andere hanen gingen hen uitdagen en pijnigen. Ze stonden er gewoon naar te kijken. Alle andere hanen werden verrast door hun gedrag en dachten dat ze zeer sterk moesten zijn. En ze vluchtten allemaal weg. De liefde waarover ik spreek, de goddelijke liefde, maakt je niet alleen sterk maar ook dynamisch. Het is de grootste lichtende kracht die we kunnen bedenken. Alleen wanneer liefde omgeven wordt door het grofstoffelijke, verloren is in het grofstoffelijke, dan ziet ze er uit als zwak en geketend. Wanneer ze verlost is, kan de dynamische kracht van liefde alle kwade krachten van de wereld overstijgen.

Als mensen hun zelfrealisatie krijgen, valt het ego automatisch weg, grotendeels moet ik zeggen. Want je zegt dat de vibraties doorvloeien, je zegt niet dat je ze geeft. Door het wegvallen van het ego voel je soms dat je alles hebt wat je wou en er beter niet over praat. Als er van ergens tegenkanting komt, ontwijk je ze en ga je ervan weg. Je wil de tegenkanting, of alle negatieve tegenkanting, het hoofd niet bieden, of het nu verbaal is of met ... zelfs op een kwaadaardige manier. We rennen ervan weg en denken: "O God! Hoe gaan we die confrontatie aan?" Aan de andere kant wordt iemand die negatief is, die haat in zich draagt, (woord in het Marathi) genoemd, iemand die een grote mond heeft. Zo iemand spreekt ... gaat opscheppen. Hij denkt dat hij boven iedereen staat, dat hij de wereld in de luren kan leggen. Hij neemt zoveel verantwoordelijkheid op zich.

Hij start een grote ashram of een grote plek waar hij met al zijn onwetendheid gaat zitten en zijn zogezegde kennis, naar mensen gaat uitdragen. Mensen zijn onder de indruk van zijn methode en vallen aan zijn voeten. Ondertussen zit de gerealiseerde mens rustig thuis en vraagt zich af wat deze gekken aan het doen zijn. Maar het is nu voor de gerealiseerden niet het moment om te zitten, zich te verbazen en te lachen om de dwaasheid van de mensen die nog niet gerealiseerd zijn. Heb zelfs geen medelijden met hen maar kom naar buiten, kom naar buiten met het zwaard van liefde om de hele wereld in te palmen. Het is zeer, zeer essentieel. Als de schepping gered moet worden, dan moet je er niet over zwijgen. Alle verkeerde ideeën over liefde, alle leugens over liefde moeten opgegeven worden. Je moet weten dat zij de dynamische kracht is. En ze zal je niet toelaten om knus te gaan zitten genieten van de vrede en de zegeningen, terwijl de rest van de wereld daar niet van kan genieten en in de val loopt van kwade geesten die in deze wereld gekomen zijn om te vernietigen en het satanische rijk op deze aarde te brengen.

De tijden dat mensen moesten lijden zijn voorbij. Christus leed voor ons. Natuurlijk leed Christus nooit want hij leed nooit. Hij weende nooit. Hij was zoals die hanen, een zeer krachtige persoonlijkheid. Maar vandaag is de dag om je begrip te verhelderen over jouw eigen kracht die zich in je bevindt. Zij die grofstoffelijk zijn moeten zich zorgen maken over hun onzekerheden, hun problemen en hun organisaties, maar dat geldt niet voor de gerealiseerde mensen. Ik heb je dikwijls gezegd, en vandaag maakte hij ook die opmerking, dat je moet weten dat je nooit alleen bent als je je realisatie hebt. Veel wezens werden gerealiseerd zelfs voor jij geboren werd, ze bestaan, ze staan klaar om elk moment te helpen. In onze Shastra's (geschriften) noemen we hen chiranjiva's (eeuwige wezens), je kent hen. Het zijn wezens die niranjanas zijn (zuiver, vrij van leugens).

Zoals hij vertelde over Bhairava en Hanumana, al deze wezens bestaan en wachten op een teken van jou. Zo gingen we eens naar de markt en er was een probleem met iets. En ik had iemand bij me, een volgeling die mij vergezelde. Ik wou gewoon zien wat zijn reactie zou zijn. Hij probeerde met iemand te argumenteren om hem iets te vertellen. Hij zei me: "Mataji, laat ons nu gaan." Toen we uit de winkel kwamen zei ik: "Wat ga je er aan doen?" Hij zei: "Ik heb al aan Hanuman gezegd daarvoor te zorgen." En het werk was gebeurd. Het is grofstoffelijk, maar het gebeurt. Als je in iets niet slaagt, kan je het aan één van hen laten en ze zullen het toch maar moeten doen. Want jij staat op het podium en niet zij. Zij zijn degenen die zich op de achtergrond bevinden. Zij zijn de backups (reserve, ondersteuning). Maar je moet je mond open doen, want als je begint te denken, wat zullen mensen zeggen? Ze gaan je op elke manier helpen, maar hoeveel belang hecht je aan je veiligheid? Hoeveel belang hecht je aan je eigendom, aan jouw begrip over jezelf? Er is een grote oorlog aan de gang. Ben je er niet van bewust? Sommigen onder jullie zijn dat wel.

Sommigen onder jullie zijn het vast en zeker omdat ze de ervaring gehad hebben om het uit te vechten. Er is een grote oorlog aan de gang. Vooral nu, wanneer tien rakshasa's geïncarneerd zijn en jullie zo zwak zijn. Jullie zijn zonder twijfel nog kleine kinderen, want jullie kregen je zelfrealisatie pas een paar dagen geleden. Maar als je dat wil, kan je zeer snel groeien. Jullie kunnen uitgroeien tot grote, grote reuzen. Jullie kunnen allemaal groeien. De enige voorwaarde is te beslissen dat je binnenin wil groeien. Er zijn zoveel zaken die iemand doen groeien, die jullie alleen ontdekt hebben. Ik kan je voedsel geven, maar je moet zelf groeien. Waar je ook negativiteit zien moet je opstaan en zeggen: "Dit is negativiteit en niets anders, of je het nu fijn vindt of niet." Hierbij hou je van die persoon, je haat niet. Het begrip liefde is niet alleen lief praten. Neen, een moeder zal een kind soms zelfs berispen. Dat wil niet zeggen dat ze er niet van houdt. Als het nodig is moet je iemand zeggen dat het negativiteit is. Als het om een gerealiseerd iemand gaat zal hij een correctie niet erg vinden, want hij wil de correctie, hij weet dat het gecorrigeerd moet worden. Het instrument moet gecorrigeerd worden. Maar iemand die het niet begrijpt, aan die persoon moet je je liefde opdringen. Je kan die liefde opdringen, dat weet je, terwijl je hier zit.

Velen hebben getracht liefde te brengen rond bepaalde mensen die probeerden schade aan te richten, en ze waren in staat grote resultaten te boeken. Deze mensen hebben rechtsomkeer gemaakt en zijn teruggekomen. Alleen door je hand en je aandacht op die persoon te brengen en deze hand zo te bewegen. De liefde omcirkelt en de persoon komt terug. Er is geen twijfel over dat negativiteit en positiviteit bestaan, je moet eraan denken dat er niets tussenin is. Er is geen compromis tussen deze twee. Ofwel is er licht en duister, of het positieve en negatieve, zeker is dat het twee dingen zijn die elkaar bevechten. Alleen is er jouw vrije wil, dat is het probleem in het hele verhaal. Dat jouw wil gerespecteerd wordt, jouw wil wordt door en door gerespecteerd. Als je de wil hebt om een reus te zijn die liefheeft, dan kan je dat zijn. Een paar dagen geleden ontmoette ik een psychiater die een erge verstoring op zijn superego had. Ik zei: "Wat is er mis met jou?" Hij zei: "Mijn kindertijd. In mijn kindertijd kreeg ik niet veel liefde." Ik zei: "Nu ben ik hier. Kom in mijn schoot. Ontvang de liefde." Hij zei: "Ik wil mijn liefde laten vloeien Moeder. Ik wil mezelf volledig openen, zonder enige angst." Ik zei: "Begin er gewoon mee. Maak je geen zorgen dat mensen het verkeerd gaan begrijpen, wat mensen zullen zeggen.

Wat mensen wel of niet zullen zeggen is niet belangrijk. Voor liefde is de tevredenheid alleen liefde, dat je van iemand anders houdt." "Je laat gewoon je liefde vloeien," zei ik, "en je zal voelen hoe het werkt. Beslis gewoon dat je van mensen gaat houden." En eens je dat beslist, zal de hemel, zal de volledige kracht van de hemel aan je voeten neervallen. Dat mag je van mij geloven." Als je het op een andere manier bekijkt, ben ik een gewone huisvrouw. Er zijn altijd mensen die zeggen: "Mataji, hoe kan u zo zijn?" Waarom niet? Ik ben gewoon zoals jullie. Ik heb dezelfde problemen als jullie. Maar ik weet één ding, dat ik niets anders ben dan de belichaming van die liefde die goddelijk is, en dat ik zonder haar niet kan bestaan. Elk ogenblik van mijn leven, laat de liefde vloeien, laat de liefde vloeien. Elke golf van mijn brein draagt de liefde. En dat maakt je zo totaal krachtig. Als je leest ... ik las in de Devi Mahatmyam dat, ze spreken over een rakshasa die voor de Oorspronkelijke Moeder, de Goddelijke Moeder stond, en hij lachte met haar: "Jij vrouw! Wat kan je mij aandoen, je bent een vrouw! Wat kan je mij aandoen?"

En zij glimlachte naar hem en zei: "Goed, kom maar, we zullen zien." En met één uithaal sneed zij hem de keel over. Dat toont duidelijk aan dat positiviteit de keel van negativiteit kan oversnijden. Daar komt geen  himsa (geweld) bij kijken. Je moet denken aan het verschil tussen de twee. Als negativiteit wordt weggesneden en positiviteit naar buiten wordt gebracht, dan is dat de grootste ahimsa (geweldloosheid) die je iemand kan aandoen. Je hebt gezien wat negativiteit met mensen doet, je weet nu wat het is. Je hebt gezien hoe mensen lijden met geesten die op hen zitten. En deze verlangen er ook naar om op jullie manier geliefd te worden, het zal je verrassen dat te weten, als je echt van hen houdt. Zij zelf komen naar mij toe en zeggen: "Geef mij verlossing, Moeder." Alleen daarvoor komen ze naar mij toe, soms met jullie, om hen verlossing te geven. En als ik dat beloof, nemen ze een nieuwe geboorte. Maar er zijn rakshasa's, er zijn rakshasa's.

Zoals ik je eerder zei heeft de Kali Yuga een mooi podium klaargemaakt, en een heel wonderlijk toneel gaat gespeeld worden, waarin Ravana Sita als een Moeder moet liefhebben, waarin Kamsa aan de voeten van Radha moet vallen. Je weet misschien niet dat Krishna Kamsa wou doden. In die tijd was hij zijn oom. Dan kreeg hij het gevoel, van zijn moeder, dat hij tenslotte haar broer was. Dus vroeg hij het aan Radha en Radha doodde hem, de Radha die, in die tijd van de hele wereld hield. Zij is de belichaming van liefde en zij doodde Kamsa omdat het zo moest zijn. Als je het spel in de handen van God speelt, moet iemand gedood worden als hij dat wil. Maar eerst en vooral moet je volledig in de handen van God zijn. Het is enkel zijn liefde die dit lichaam doodt. En je hebt gezien hoe al mijn chakra's gaan werken en vibreren wanneer hun kracht en zege wordt bezongen. Want de kracht van deze overwinningsdagen is er nog steeds aanwezig en gaat via jullie werken. Maar wat met jouw arme instrument dat maar traagjes beweegt? Als de tijd waar liefde moet regeren, als de Satya Yuga moet komen, dan zal dat nu via jullie inspanningen moeten komen. Voor Sahaja Yoga: geen inspanningen. Maar nu zijn al je inspanningen goddelijk. Wat je ook doet, welk sympatisch zenuwstelsel je activeert, je krijgt het via het parasympatisch zenuwstelsel, je doet helemaal niets. Maar je kan zelf zien waar het om gaat. Jullie zijn de verkozenen, hoe komt het anders dat jullie de enigen zijn die realisatie kregen en dat jullie met zoveel naar voor zijn gekomen?

Sommigen onder jullie kregen het maar enkele dagen geleden en zijn heel ver gekomen. Waarom? Jullie zijn gekozen en moeten het op jullie nemen om de kanalen te zijn van die goddelijke liefde, die dynamische kracht die het hele ontstaan van haat gaat transformeren waarop al deze naties en al deze verschillen zijn gestoeld. Het ziet er soms uit: hoe? Hoe kan dat zo zijn? Maar nu zijn de dagen van Gokul voorbij (de stad van Shri Krishna's kindertijd). Ik dacht er aan. Aan de tijd toen Krishna op zijn fluit speelde en hij zijn Sahaja Yoga uitprobeerde op de gopi's en gopa's (koehoeders, meisjes en jongens). O, we hebben het talloze keren geprobeerd in verschillende levens! Niets werkte. En nu gaat het als een vonk overslaan. Er zal een kettingreactie starten. Maar om dat te dragen moeten we sterke machines hebben. Anders zal de zekering springen. Maar de kracht die zich in jou bevindt moet door je aandacht gevoeld worden. Dat is het enige dat je moet doen, je aandacht voelen en alle onwaarheid opgeven. Je ziet in jezelf alles wat vals is en je zal weten dat het vals is en het gewoon laten vallen.

Aanvaard alleen de waarheid en de waarheid zal je die kracht geven om het echte instrument te zijn dat dit kanaal kan dragen, deze kracht van liefde. Het mag niet betekenen dat je egoïstisch moet zijn, dat kan je niet zelfs als je het probeert. Je kan niemand kwetsen zelfs als je last wil bezorgen. Zoveel onder jullie hebben gezegd: "Mataji, u geeft het aan elke Jan en Piet." Ik kan het niet aan elke Jan en Piet geven, het moet een man zijn die gezocht heeft, het moet een vrouw zijn die in vorige levens gezocht heeft. Je moet weten dat, wat je ook gekregen hebt, je er recht op had. Iemand kan er dus uitzien als Jan en Piet, maar dat is hij niet, hij is een grote heilige. Al degenen die hier zitten zijn heiligen. Het is een centrum en een kern van heiligheid waar het volledige Goddelijke vloeit. Het enige van belang is, laat het uit je vloeien. Deze kracht is die van God, en het is niet jouw verantwoordelijkheid je er zorgen over te maken of ze goed of slecht zal doen. Zelfs als je denkt dat ze verkeerde dingen zal doen volgens de morele wetenschappen van deze wereld, dan zal het uiteindelijk in orde komen. Waarom moest Jarasandha gedood worden?

Waarom moest die Kamsa gedood worden? Waarom moest Ravana gedood worden? Natuurlijk helpt doden niet veel, dat heb ik gezien. Want al degenen die gedood werden zitten weer in het zadel. Maar toch bevecht je deze verschrikkelijke mensen niet. Je bevecht gewoon jezelf. Je houdt jezelf in de gaten. Waar ben je? Wat doe je? Sta je in het gebied van het Goddelijke of dat van het grofstoffelijke? Denk er gewoon elk moment aan, elk moment ben je in meditatie. Denk gewoon aan het moment en het dynamisme van dat moment. De volledige kracht die elk moment opvult, enkel om in jou binnen te dringen. Zij zal door je Sahasrara in je wezen binnen vloeien en je wezen volledig omvatten en de binnenkant transformeren tot een volledige Chaitanya Shakti, een volledige goddelijke kracht. Sta haar toe om binnen te komen, aanvaard haar. Aanvaard haar zonder angst.

Laat haar binnenkomen. Wees elk moment, elk moment alert. We staan voor onzekere tijden. Ik heb maar twee handen, dat kan je heel duidelijk zien. En hoewel meneer zegt dat ik alles kan doen, ik kan alles doen maar ik kan jou niet dwingen iets te doen. Je wil zal volledig gerespecteerd worden. Voor alles kan gezorgd worden behalve voor één ding, namelijk dat jij een perfecte machine bent, een perfect kanaal, een perfecte fluit voor mijn Heer om die melodie van liefde te spelen. Het is aan jou om jouw zeven gaten allemaal te zuiveren. Het is aan jou om jouw innerlijke ruimte te zuiveren en volledig binnen jezelf te staan, en hij kent zijn job. Hij is de kunstenaar. Maar jullie zijn de instrumenten. En de harmonische muziek van zoveel zielen kan de oren van deze slechte mensen vullen, kan in hun harten binnendringen en liefde in hen brengen, en misschien zullen ze zelf hun slechte gedragingen opgeven en aan de voeten van de liefde vallen. Krishna moet vandaag in jou geboren worden. Een vijfjarige jongen ging de Kaliya doden (een grote slang die in de rivier leefde).

Die Krishna moet in jou geboren worden. Hij ging er naartoe, zat op de Sahasrara van de Kaliya en drukte er op met zijn voeten en alle mensen zagen dit grote spel van Krishna die op de Sahasrara van de Kaliya danste. Krishna moet binnen in je wezen geboren worden. Als je Krishna bent, zal je hem niet zien. Laat ons nu komen tot de staat die zich voorbij woorden bevindt, voorbij gedachten, in het gebied van gedachteloos bewustzijn waar het Goddelijke zijn zegeningen laat vloeien. Deze mensen hebben besloten om vandaag een puja te doen, en je weet wat er met mij gebeurt als je mijn puja doet. Met al deze problemen die we later het hoofd zullen bieden zou ik graag willen dat jullie allemaal zeer veel aandacht hebben voor de puja en er alle voordeel uithalen. Met deze puja verkrijg je om te beginnen de bescherming van de Moeder. En als mijn chakra's gaan bewegen geven ze je de speciale krachten van de liefde, zegenen ze al je chakra's en vullen ze volledig op. Hoewel maar twee mensen naar voor komen om dit te doen, zou ik graag willen dat jullie allemaal het gevoel hebben dat jullie het allemaal doen en dat jullie het op die manier in eenheid kunnen voelen.

En de zegeningen van mijn wezen zullen automatisch naar jullie vloeien.

.