Пуджа за Рождения ден

Челшъм роуд, Лондон - 21 март 1982 г.

Прекрасно е да видим днес толкова много Сахаджа йоги, които изглеждат като красиви лотосови цветя във времето на разцвет, изпълнено с аромата на вашата красота. Такова удоволствие е за Мен да бъда ваша майка и да предавам Божественото, силите на Божественото, красотата на Божественото на вас. Преди това не беше възможно, както знаете. Всеки правеше всичко възможно на своето ниво, но никой не можа да постигне това – да предаде тази красота.

Както знаете, Сахаджа Йога, или “Махайога” е изключително уникална система, каквато не е съществувала в миналото. Трябва да кажа, че тя се появи разбира се, защото Пара Брахма реши да приеме форма, но и всички вие решихте да дойдете на Земята, за да получите благословията. С една ръка не можем да извършим каквото и да било. Красотата на Сахаджа Йога е голяма, без съмнение, и съм сигурна, че много скоро хората ще осъзнаят, че това е единственият път и всички изгубени хора ще се върнат в Сахаджа Йога. Сигурна съм, че те ще постигнат това, което им се полага. Вие не трябва да правите нищо за Сахаджа Йога. Просто идвате и получавате своята Реализация. 

Веднъж в Индия един човек дойде да Ме види и Ми разказа една дълга история за шефа си. След това Ми каза, че е потънал в дългове, че имал толкова много проблеми. Жена му била такава и такава, децата му били еди-какви си, той имал политически проблеми, имал всякакви проблеми, но после получи своята Реализация. Каза Ми: “Майко, какво направихте с мен?” Попитах го: “Защо?” “Ами забравих за всичко и сега се наслаждавам, наслаждавам се”. Казах, му че това може да е изходът. Той отговори: “Не, сега виждам всичко, но дори и така се наслаждавам.” Следващия път, когато се срещнахме, той Ми каза, че е решил всичките си проблеми, защото е бил в състояние на радост и я е споделил с другите, а нещата много са се подобрили. Ето как Сахаджа Йога проработва мигновено, спонтанно, без усилие. Това е истина, но ние трябва да се изправим пред определени неща.

Работата е там, че не сме толкова подготвени за Сахаджа Йога, в смисъл, че сме хора, които живеят в смутни времена, времена на объркване, на всякакви странни идеи. Също така липсва идеалната Дхарма. Тя е само в книгите или в църквата, може би я има някъде, но хората говорят, само говорят за нея. На практика тя не съществува. Освен това не сме възприели наследените традиции у нас, които повеляват човек да почита Божественото. Изгубили сме повечето от нашите традиции, защото най-напред сме открили, че в религията съществуват голямо лицемерие и неискреност. Хората, които говорят за религия, се държат по начин, който не може да ви убеди, че е божествен. Така те отрекоха Бог, отрекоха всички традиции. Казаха, че всичко това е безсмислено, че няма значение, че е по-добре се откажем от всички религии, че това е фанатизъм, безсмислица, защото нямаха полза от религиите. Що се отнася до тях, те не биха могли да очакват Сахаджа Йога, която идва, за да докаже, че всички религии са абсолютно правилни и техните традиции са абсолютно необходими, ако искаме наистина да получим най-голямата радост и красота на Божественото. Но стана така, че ние прекъснахме нишката, изгубихме я. Повечето от традициите са изгубени. Изненадващо е колко много традиции сме изгубили и изобщо не сме забелязали това.

Така че за да разберем традициите на боготворене, ни е нужно ново възпитание. Лесно е да направим пуджа, защото Майка винаги е тук. Само ако й кажете, че има пуджа, Тя ще се облече и ще дойде. Но по традиция трябва поне да има покана, трябва да дойдете и да помолите за посещение, да получите съгласие, както виждате, днес всичко е шега работа. Но всичко е наред, защото вие не сте знаели това, всичко е наред. Само че не е само това. Говоря по принцип. Боготворенето е традиция, която е донесена до нас от велики пророци и древни мъдреци. Всеки от тях - да речем Мойсей или пък Сократ, Дататрейа, или Маркандейа, или който и да е от тези хора - е открил начините и методите, чрез които да настроим инструментите си в хармония с Божественото, за да достигнем най-голямата радост.  Как да удовлетворим божествата, това е най-важното. Но тази дума “удовлетворявам” е груба. Да кажем, как да ги събудим или да ги призовем, така че да ви дадат пълните си благословии. А номерът, който трябва да научим, е възпитанието. Няма нищо лошо да се възпитава човек. На първо място знаем, че трябва да се възпитаваме. Второ, трябва да знаем, че за целта е необходимо да бъдем смирени. Трябва да имаме смирението да се научим, да се възпитаваме. В това няма нищо нередно. Преди съм ви казвала, че в древността учителите са били толкова строги с учениците си, че ги оставяли да висят над кладенеца три дни поред, преди дори да са влезли в университета. И само ако учениците са можели да издържат всички тези оскърбления, са им разрешавали да влязат и изобщо да разговарят за образование.

Защото, както виждате, ако нямате смирение и разбиране, когато възпитавате някого, не зная. Това е факт. Защото това е едно ново завръщане към корените, а както съм ви казвала, вие сте корените. Сахаджа йогите са корените на цялата вселена. Знаете ли това? Вие сте корените и като такива трябва да знаете как да извършите това завръщане. Когато израствате на дълбочина, дървото, което е във вас, израства по-дълбоко. Само чрез вас ще се помогне за изхранването на този разраснал се свят, и колкото повече той се разраства, толкова по-дълбоко трябва да израствате. Но затова трябва да се възпитавате. Това е важно. Вижте малката клетка на върха на корена. Как се движи тя? С пълно разбиране и мъдрост. Ако например, срещне камък, тя не се чувства зле - тя знае къде да се оттегли и къде да продължи, къде да заобиколи и как да използва същия този камък, за да направи дървото много силно. Цялото това възпитание вие трябва да получите чрез опита си, винаги казвайки смирено: “Аз трябва да се науча”.

Много е важно да имаме това смирение, за да възпитаме себе си, защото с това възпитание вие ще  внушите тази огромна задача в умовете на хората, което е много трудно. Движението е навън в това израстване. Лесно е да впечатлиш някого ако си нечестен, много е лесно. Ако се обличаш по определен начин, ако се усмихваш по различен начин, ако изглеждаш различно, ако действаш умело, можеш да впечатлиш всеки. Можем да кажем за повърхностните хора, че лустрото, което сме имали досега, не е нужно повече. Няма нужда от него, защото отвътре сме намерили себе си, своя собствен Дух, собствената си красота, която ще разцъфти, ще се прояви. Така че изобщо няма нужда от изкуствен външен блясък, тъй като Аз ви познавам и божествата ви познават. Не е необходимо да имате лустро. Ние придобиваме някакъв изкуствен блясък. Но каква е ползата от него? Никаква. Няма да впечатлим хората с външни неща. Трябва вътрешно да ги впечатлим. Така че заради вътрешното израстване трябва да приключим с лустрото. Това лустро се е появило от съобразяването с толкова много норми, да ги наречем формалностите на живота. То е вътре в нас. Казвате десет пъти “благодаря” и това е. Ако кажете два пъти “извинявай”, всичко е наред. Но нашата работа е да съжаляваме вътре в нас, наистина да съжаляваме, да бъдем искрени. Само че това не означава да нямаме традиции. Традицията ни дава такава красота, за да израснем по правилния начин. Например ще видите, че понякога се шокираме като чуем как говорят хората тук, да кажем: “Днес ще ти платя обяда” – ужасно е да се каже такова нещо като “Днес ще ти платя обяда.” Това е много груб начин на говорене. Нали? В противовес на това е по-добре да кажем: “Ще ми окажете ли честта да споделите обяда си с мен?” Това не е изкуствено.

Това е начинът, по който трябва да се чувствате. Няма поза, защото го правите от сърце. Казвате го от сърце. Но ако не е от сърце, по-добре кажете, че за вас ще бъде удоволствие. Защото да кажете :”Днес аз ще те почерпя на обяд, а ти – утре”, да кажете други такива неща, също е възможно. Хората смятат, че това е открито и в него няма лицемерие. Тъй като самите те са нечестни, искат да избегнат това.

Но защо да не сме честни? Да кажем, че нещо изглежда толкова искрено, а всъщност е грубо. Не е правилно да се казва така. Но ако един Сахаджа йоги е традиционалист и също така ако вътрешното му Себе е “остро”, той е като красив диамант. Аз чувствам, че възпитанието трябва да промени нашия език, нашия стил. Трябва да живеем по такъв начин, че хората да чувстват, че са свестни и напълно нормални хора.

За да бъдете Сахаджа йоги не трябва да правите ненормални неща. Трябва да сте напълно нормални, почтени хора, които имат почтен език. Няма нужда да правите шоу, като си слагате изкуствена усмивка или физиономия например. Няма нужда от всичко това. За един Сахаджа йоги не е лицемерие да стане като някой друг. Е, някой Сахаджа йоги може да помисли: “Майко, това е лицемерие, защото аз съм Сахаджа йоги, реализирана душа, защо да се обличам като други хора. Това е лицемерие, нали?” Лицемерие ли е за един крал да се облече като просяк? Ще го наречете ли лицемерие? Но не е. Да предположим, че Аз съм Богиня и не би трябвало да се обличам като обикновените хора, трябва винаги да нося украшения и всичко подобно. Само че ми се налага да се обличам като обикновените хора. Е, това лицемерие ли е? Не е лицемерие. Лицемерието е да се представяте за нещо, което не сте. Това е по-високо ниво. Да речем, човек, който дори не е реализирана душа, да казва, че е гуру. Тогава той е лицемер, но не и истински гуру, който пък се държи като обикновен човек. Въпрос на разграничение. Така че когато се обличате като обикновен човек, по нормален начин, не става дума за лицемерие. Но може би вие правите така, че нещо да не се вижда явно, за да не нараните егото на другите. Всъщност Аз го правя, само за да не нараня нечие его. И за да бъда напълно искрена, Аз го правя, защото не желая да нараня нечие его. Защото да нараниш егото означава, че може да се потъне още по-надолу. Така че може би това е причината, че ако трябва  заради другите да облечете такава рокля, все едно. Но лицемерието се появява, когато вие не сте това, за което се представяте. 

Сега за един Сахаджа йоги е важно да знае, че трябва да се подобри. Трябва да върви напред. Да израства. А това, което е необходимо за израстването, трябва да се приеме по правилния, точния начин. Днес е един много благоприятен ден, когато празнувате Моя рожден ден. Сигурна съм, че във времето, когато съм на шестдесет години, вие ще израснете толкова бързо. Пожелавам ви да израснете толкова бързо, че когато хората ви видят, да усетят великата, красивата личност, която стои пред тях. Всеки един от вас трябва да бъде голям човек, всеки от вас. За Мен това е единственото нещо, което трябва да се вижда. То може бързо  да се ускори, ако разберете, че трябва да се учите във всеки момент. Необходимо е смирение. Веднъж разбрали, че трябва да израствате във всеки момент, ще бъдете удивени, колко бързо го правите. Трябва да се променяте във всеки момент. Например, стилът ви на говорене. Някои хора имат стил на говорене. Вижте в огледалото. Бихте ли искали един Сахаджа йоги да има такъв стил на говорене? Някои хора се смеят по странен начин. През цялото време се хилят, кикотят, докато казват “хей”, “хо” и т.н.. Това не е стилът на един Сахаджа йоги. Той трябва да е спокоен. Да се смее, когато това е уместно. Да се усмихва уместно. Това е такава хармония с вашия Дух, че каквото и да правите, трябва да създавате красота. Дори когато плачете, щом се налага, трябва да е красиво. Вижте, понякога сълзите напират в очите ви, така е. Но те трябва да се появяват, когато видите някой  много болен, много нещастен, а не когато нещо с вас не е наред. 

Това е Сахаджа йоги. Един Сахаджа йоги трябва да съчувства на другите,  а не на себе си. По същия начин,  като се смеете, не го правете без повод, като някакъв навик. Някои хора имат навика да започват всичко със смях или просто да подражават, постоянно да хихикат. Това е безсмислено. Също така изглежда идиотско. Не бива да се държите така или пък да бъдете прекалено сериозни, защото ако сте много сериозни, това също е причина да се отдръпнат от вас. Имам предвид, че има и тихи досадници. Те просто ви отегчават с мълчанието си. Но каквото и да говорите, то трябва да идва от сърцето ви. Ако наистина е от сърце, ви уверявам, че ще има голям ефект, защото сърцето ви дава красотата на вашия Дух.

Връзка е с вашия Дух. Когато говорите от сърце, с чувство, каквото и да кажете, толкова много от вашите чувства се изразяват на лицето ви, в държанието ви, във всичко, и те докосват сърцето на другия човек, тоест вие докосвате корените на човека. Докосвате най-дълбоката част на Антахкарна както вие казвате – най-дълбокото кътче на неговата светлина, там откъдето идва светлината.

Днес ние трябва да разберем тази разлика, че нашето възпитание ще бъде да искреността да говорим от сърце, а не повърхностно. Сега знаем целия протокол как да говорим и как да се храним. Тези неща са много повърхностни за Сахаджа Йога. Те не са така важни. За Сахаджа Йога тези неща нямат значение. Но по традиция тези неща, които са приети, трябва да се забелязват, да се прилагат дискретно, и да се държим по такъв начин, че всичко, което казваме от сърце, да има красивото покритие на традициите, това е. Само че вие изобщо не бива да бъдете изкуствени. Не е нужно да сте изкуствени.

Днес за хората е трудно да очертаят границата между изкуственото и реалното, защото вие я интелектуализирате, всичко интелектуализирате. Например, ако кажа, че нещо не е наред с вас, вие може да почувствате, че Аз ви критикувам или нещо подобно. Може да се почувствате зле. Но според тази реалност това не е истина. Невероятно е. Тъй като вие сте дошли тук да се учите. Сега трябва да ви кажа нещо. Когато ви го кажа, а вие се чувствате наранени, това не е реалността. Ами какво е тогава? Това е вашето его. Вие играете с егото си, а не с Духа си. Обратно, един човек, който има Дух, ще се почувства щастлив, че е във вниманието на Майка и Тя може да го коригира. На второ място, трябва да бъдете във вниманието на вашата Майка  Каквото и да ви каже Тя, добро или лошо, каквото и да е, то е много важно, много важно.

Много е важно да не бъдете извън вниманието на Майка. Защото да предположим, че днес се чувствате малко зле и се опитвате да излезете от Моето вниманието. Кой ще се грижи за вас? Майка се грижи за вас и трябва да ви коригира, трябва да ви казва кое е правилно и кое е добре и не е добре. Трябва да имате вяра, че определено ще се справите. Ще трябва да се справите, защото Аз се интересувам от вас. Така че да бъдете във вниманието на Майка е много важно, а вниманието на Майка винаги е с вас, докато вие не се опитате абсолютно да излезете от него. 

Тъй като Аз не мога насила да бъда с вас, това е най-главното. Не мога насила да бъда с вас, но ако вие желаете Моето внимание, тогава трябва да ви казвам нещата. Ако докосвате нещо, да речем, ако детето си играе с огъня, нима не казвате на детето да не го прави. Така че във всеки един момент Майка трябва да се грижи за вас. Тя ви обича и освен това  за нея вие сте много важни. Имам предвид, че днес никой не иска да казва нищо на другите, защото хората искат да бъдат известни, с тази евтина популярност. Но Аз не съм човек, който моли за известност.

Това, което желая, е Моите деца да бъдат красиви личности, когато влязат в Божието царство. Трябва да бъдат уважавани като големи светци, като мъдреци. Те са много по-специални от  всички други хора. Ето така те трябва да се научат. Може да кажете, че съм много амбициозна. Но Моите амбиции се основават на реалността. Сигурна съм, че мога да ги осъществя. Само че вие трябва да развиете смирението и разбирането си вътре във вас, които трябва да подобрим , трябва да бъдем във вниманието на Майка.  И ако Тя трябва да ни каже нещо, не бива да се чувстваме наранени. Ако се чувствате наранени, знайте, че това е вашето его. Шубитирайте го. Избавете се от него, защото то не е добро. Аз не мога постоянно да глезя егото ви, докато вие напълно се разрушавате, а след това идвате и казвате: “Майко, защо не ни каза?” Например, някой ме беше попитал дали да се ожени за момичето, в което е влюбен. Аз знаех, че тази личност е ужасна и той не бива да се жени за нея и му го казах по следния начин: “Добре”. Имам предвид, че в началото се шокирах, но после запазих спокойствие. Казах си: “Как да му го кажа, без повече  да глезя егото му, но да му кажа”. Как да му кажа “да” или “не”. Беше много трудно. Така че му казах: “Ами ожени се, стига тя да те прави щастлив”. А думата “щастлив” има двойно значение. Щастлив означава, че само егото ви може да е щастливо, но не и Духът. Иначе имате радост. Не използвах думата “радост”, а казах “щастлив”. Трябва да постъпвам умно, видите ли. Сега помислете, защо Майка каза “щастлив”, нали тя трябваше да каже “ако ти дава радост”? Ако кажа “радост”, тогава е правилно. Той се съгласи. “Ако те прави щастлив, тогава можеш да се ожениш”. Вижте сега, ако той беше по-умен, щеше да помисли над това. Но той така и не разсъждава над това, което имах предвид – че ако се ожени, това няма да му донесе радост, а щастие. Щастието означава да угодиш на егото си, просто е.  Така че вие трябва също да се научите да разбирате вашата Майка. Това е третото нещо, което трябва да знаете, да разбирате вашата Майка. 

Вижте, Аз трябва да съм умна. Ако не съм такава, а съм безчувствена, вие ще се провалите. Ако не съм такава, сте изгубени. Така че трябва да съм умна. И когато съм умна, ме наричат Махамайа. Така че нека поне да се придържам към един стил, да бъда Махамайа. Добре, прието. Но когато вие се опитвате да разберете това, което ви казвам, ставате много раздразнителни и ядосани. И хората се изгубват. Вижте, те се изгубват. Ако им кажете да не правят нещо, те се изгубват. Ако им кажете да го направят, пак се изгубват, при всички положения, защото правят погрешното нещо. Така че това е голям проблем и вие трябва да видите кое е добре за вас – Свартха. Свартха също означава “егоизъм”, но всъщност означава “смисъл на Себето”. Това трябва да откриете за себе си - кое е добро за вас и ако Майка казва нещо, какво е значението на Нейните думи. Аз съм твърде обикновена, но съм много гъвкава. Защото ако направо ви кажа нещо, вие не го разбирате. Така че трябва да вървя със заобикалки. Това е дипломацията на Шри Кришна. Тъй като намеренията на Майка са много прости и искрени - Моите деца да израстват в реалната Божествена сила. Те трябва да станат реалността, действителността, божествеността. Те не трябва да бъдат нищо друго освен въплъщение на Божията любов. Аз съм много амбициозна. Имам пълна увереност в себе си, както и във вас, и съм сигурна, че вие разбирате, че не угаждам на егото ви, а ви поощрявам, а понякога също и ви обезсърчавам. И двете сили са важни, ако искате да прогресирате правилно. Така че когато ви поощрявам, се чувствате щастливи, защото това е егото ви. А когато ви обезсърчавам, се чувствате обезкуражени, защото сте суперегоисти. Така че не бива да сте нито едно от двете. Трябва да бъдете в радостта, защото докато не възпитате себе си изцяло, чувството на радост, чувството на Духа, единението с Духа не ще ви бъдат присъщи. Това е като колата ми, която не запали. Виждате, че тя е безполезен инструмент, защото не можа да ме закара до Челшъм Роуд, където трябваше да дойда по такъв важен повод. Така че каква е ползата от тази кола, нали? Ето това е. 

Трябва да разберете, че ако г-н Пайзар има такъв навик, който никъде не ме отвежда, по-добре да нямаме такъв навик. По-добре да не сме такъв вид личност. Да нямаме този манталитет. Да нямаме такова отношение.

По-добре го оставете. Всичко това е безсмислено. Аз би трябвало да се наслаждавам. Дошла съм на тази земя, за да се наслаждавам на щедростта на Божията любов. Така че днес е велик ден, защото празнувате Моя рожден ден в международен мащаб. Вчера около 10 ч. почувствах вибрациите да текат и съпругът ми каза, че в Австралия трябва да е започнала пуджата. А по-късно, да кажем около 12 ч. отново, мисля, че продължаваше в Индия. Така че сега чувствам как по целия свят се празнува Моя рожден ден; дори ако приключи тук, ще продължи в Америка и по целия свят, двадесет и четири часа Аз ще излъчвам вибрации, защото навсякъде ме боготворят. Когато слънцето се премести на 12 часа, всички ще ме боготворят. Велико нещо е, че е настъпил такъв ден, хората навсякъде по света чувстват, че е велик ден, когато Божественото е решило да започне Махаюга.

А що се отнася до вашето възпитание, си мислех да напиша книга или пък статия на тема “Как да научим себе си”. Но проблемът е, че когато я напиша, не желая вие да чувствате, че е насочена директно към Мен. Защото ще откриете някаква идентификация, вашата идентификация. Тя не е насочена пряко към никого. Това е повсеместно нещо. Днес може да имате този проблем, а утре – други да го имат, някой друг. Това е повсеместно нещо, с ваше разрешение, ако позволите, Аз мисля, че трябва да пиша за него. А това ще ви помогне. Трябва да го четете обективно, обективно и така то ще ви помогне, сигурна съм. Това наистина ще бъде началото на една нова книга, книга, която замислям за Сахаджа йогите, само за тях. Онази, която написах, е за всички, но тази ще бъде само за Сахаджа йогите. А първата глава ще се нарича “Как да възпитаме себе си, да бъдем в Сахаджа Йога, да израстваме в нея и да не бъдем заблуждавани от егото и суперегото”. Надявам се, че днес ще получа вашето позволение и ще започна книгата за вас.

Сега ако имате въпроси, питайте, защото стигнахме до момента, когато можем да започнем с пуджата. Трябва да знаете, че вашата Майка има и друго умение - ето, може би колата се развали заради Мен, може би. Вие не можете да кажете. Аз съм много умна за някои неща, например за определянето на най-подходящия момент. Знаете ли, имаше пуджа в Кхандала или беше в Лованала. Там имахме пуджа. За тази пуджа беше определено да започне в девет часа. Но часът бе определен от тях (йогите). Те изобщо не ме попитаха. Пуджа в 9 часа и точка. “Майко, елате в 9”. Майка трябва да дойде, да седне. Добре, направете Моята пуджа. Представете си, в 9 часа. Аз казах: “Добре, тогава  няма да се изкъпя до 11 часа”. А те отговориха: “Майко, отидете да се изкъпете”. Казах им: “Един момент, ще отида, ще отида”. А без баня не бих могла да дойда на пуджата. Така че всички се питаха: “Защо Майка не идва?”, всички бяха много притеснени. Те чакаха и чакаха: “Защо Майка още я няма?” Аз казах: “Добре, само ще отида да се изкъпя”. В единадесет часа влязох в банята. А те искаха да правят пуджата в девет, както виждате. Тогава Аз дойдох чак около единадесет и половина.

Пристигнах и те започнаха пуджата. Преди началото на пуджата им казах: “Моля, погледнете “Панчанг” – там са написани датите. Пишеше, че до 11 ч. беше Амавасйа – ден без луна и не беше добре да се прави нещо на този ден. Казах им: “Виждате, че е неблагоприятно, как можех да се изкъпя преди това?”. Всички бяха удивени. Казах, че никога не чета “Панчанг”, но зная кое и как трябва да се направи и кое време е най-благоприятното, времето, когато трябва да се извършва всичко. Днес вие нямате “Панчанг”, но можете да разберете за него. Тези неща са много важни. Определянето на подходящия момент е необходимо, защото Аз трябва да се посъветвам с всички божества, с всички звезди, а вие също знаете, че звездите имат в себе си всички божества. Трябва да се посъветвам с всички, трябва да се съобразим с тях, всичко за пуджата трябва да се нагласи така, че да имате максимална полза. За всички тези неща Аз трябва да работя много усилено, а това е огромен процес. Нямате представа какъв огромен и сложен процес е това. Когато започнете да правите пуджа за Мен, получавате своите вибрации и си мислите: “О, Майка ни даде вибрации.” Но не е толкова просто. Това е много, много дълъг процес. Представете си, например толкова е трудно да поправиш колата си. А тук има толкова сложни неща и се обхваща цялата Вселена , така че нещата трябва да се изработят много внимателно. 

Така че единственото нещо е да имате смирение, а вие не разбирате Майка така добре. Да, но трябва да разбираме нашата Майка все повече и повече и затова възпитанието е много важно. Сега вие имате вяра в Мен, много ви благодаря за това и се надявам, че ще имате още по-голяма вяра в Мен и ще ме разбирате по-добре. Защо правя някои неща и защо това е необходимо не може да се осмисли докато вие наистина не достигнете онова ниво на осъзнаване, в което Духът ви дава светлината да разбирате. Тогава ще забележите, че Майка ще позволи да мине малко време и това се случва. Понякога Тя идва по-рано или по-късно, това би се сторило странно за обикновения човек, но всъщност нещата не стоят така. Това е работата на Божественото, което трябва да се разбира от божествена гледна точка. Вижте, от човешка гледна точка това може да изглежда изкривено или погрешно понякога, може да изглежда странно. Но не е така. Така трябва да се прави и Аз наистина използвам традициите  за да прикрия всичко това, което ви изглежда странно. Ето как се справям, иначе ще се изненадате от нещата, които правя, като убиване на ракшасите и подобни неща. Това е ужасно, но Аз правя всички тези неща. Знаете, че правя много неща. Например, направих бандан срещу Наркасура и никой не отиде на среща, нито един човек не излезе заради срещите си. Аз играя всички тези номера. Можете да го наречете шпионаж или нещо подобно. Наречете го нещо много сериозно, но какво да направя. Нещата стоят така, трябва да се работи в този изкривен свят, хората да се изведат и наистина да се направи нещо за тях. Това е дълъг процес, докато вие сте реалните хора на сцената, тоест цялата опера и всичко това е за вас. Всички гримьори, целият екип е зад кулисите. Всички те работят, а вие сте на сцената и вие трябва да постигнете всичко. Вие сте актьорите и сте истинските същества, които трябва да изнесат представлението. Наистина.

Така че ако имате някакви въпроси, моля питайте, и после ще продължим с нашата пуджа. Трябва да ви кажа, че индийските Сахаджа йоги са купили нещо за Моето пътуване. Естествено, трябва да кажа, че това ще влезе в личния ми архив. А те го изпратиха, за да го сложа днес за програмата. Те са помислили, че програмата ще бъде в Индия и там са изработили всички тези украшения за Мен.

Но горките те – Аз реших да дойда тук и да направим програмата. А те мислят, че в Англия има хора със специални привилегии, щом съм дошла тук. Но им казах: “Ами колко пъти съм празнувала рождения си ден с вас? Колко?” И те замълчаха. Виждате ли, иначе те се питаха защо тези хора в Европа и в Англия имат привилегии. А Аз им припомних колко пъти сме празнували Моя рожден ден с тях. Защото бяха направили всички тези приготовления, всички палатки и всичко друго за Мен, и ще бъдете възхитени как красиво са изготвили всичко за Мен. Всичко е наред, ние ще мислим за тях. А днес, на 22-ри, те ще имат голяма програма в Индия, на която ще говорят, а също ще има и музикална програма, входът е  свободен и Аз се надявам, че програмата ще бъде успешна. Вече трябва да е започнала, те започват около 5:30 или 6:00 ч. Сега там е горе-долу този час и ето защо Майка отложи пуджата за известно време, след като вие не го направихте.

Добре, а сега имате ли въпроси?
