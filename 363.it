5 maggio 1985
Sahasrara Puja
Laxenburg (Austria)

S H R I   M A T A J I   N I R M A L A   D E V I
 Sahasrara Puja
“Nirananda”
Laxenburg, Vienna (Austria), 5 Maggio 1985
Oggi ci siamo riuniti qui, in questo luogo meraviglioso creato dalla regina d’Austria, per celebrare il puja al Sahasrara.
Soltanto quando entriamo nel regno del Sahasrara abbiamo il diritto di celebrare il puja del Sahasrara. Nessuno prima aveva parlato del Sahasrara, nessuno aveva (mai) celebrato un puja al Sahasrara. È un vostro privilegio essere nel regno del Sahasrara e poter celebrare ed eseguire questo puja, è un vostro diritto, siete stati scelti per questo.
È un grandissimo privilegio per voi entrare nel Sahasrara del Virata, risiedere nel cervello come cellule di questo Sahasrara.
Vediamo ora qual è la qualità delle cellule del Sahasrara. Esse sono cellule create appositamente dall’attività dello Swadishthana.
Quando, dopo avere attraversato tutti i chakra, esse arrivano al Sahasrara, sono predisposte a gestire l’attività del cervello senza rimanere coinvolte in altri elementi del corpo.
Allo stesso modo, i sahaja yogi non devono essere coinvolti con le altre cellule – gli esseri umani – del corpo di questo universo.
La prima cosa che accade ad un sahaja yogi a livello del Sahasrara è che diviene atit, oltre. Trascende cioè molte cose.
Egli è kalatit, trascende il tempo. Il tempo è suo schiavo. Se dovete andare da qualche parte, improvvisamente scoprite che ogni cosa funziona più o meno allo stesso tempo in cui siete in grado di farlo.
Per esempio, se dovete prendere un treno e arrivate in ritardo alla stazione, scoprite che il treno è in ritardo per voi. Le cose funzionano a tal punto che avete la sensazione che tutto si muova secondo le vostre necessità. Così trascendete il tempo, kalatit.
Inoltre trascendete il dharma, dharmatit: significa che il dharma diventa parte integrante del vostro essere. Non occorre che qualcuno vi dica di non fare una cosa o un’altra, semplicemente non la fate. Mentre tutto ciò che dovete fare lo fate.
Quando trascendete tutti questi dharma, che sono i dharma umani... Il dharma umano (qui nel senso di tendenze inferiori, di base) si manifesta quando l’attenzione viene attratta da qualcosa con lussuria, avidità e non si riesce a distoglierla.
Ma, adesso, l’attenzione diventa dharmatit, cioè perde il suo dharma (umano, inferiore).
I dharma (umani, inferiori) dell’attenzione sono siffatti che noi dobbiamo instaurare i dharma (superiori) insegnati dai Profeti per controllarli, in quanto veniamo dal livello più basso.
Questi dharma (umani, inferiori) esistono dunque nel nostro essere ed iniziano a manifestarsi; e quando ci attaccano, dobbiamo avere dei mezzi per controllarli.
Per questo costruiamo i nostri dharma, le nostre norme e regole, e controlliamo questi dharma (umani, di base) ereditati da condizionamenti inferiori.
Questa è la grandezza degli esseri umani: il fatto che essi hanno creato i propri dharma (norme del giusto comportamento), sovrapponendoli ai dharma inferiori.
Ad esempio, il carbonio ha quattro valenze. Deve averne quattro, ed esso agisce secondo quattro valenze, non possono essere sei.
Gli esseri umani, invece, possono stabilizzare quelle valenze che dovrebbero rappresentare il dharma umano, il manu-dharma.
Ma, con l’ascesa nel Sahasrara, l’attenzione perde quella connotazione: vale a dire che non ne avete bisogno, non è necessario imporre dharma, restrizioni su voi stessi. Non dovete imporvi una disciplina, ma diventate disciplinati automaticamente.
Questo è il primo segno di una persona che appartiene alla religione Nirmala (Vishwa Nirmala Dharma[1]): essa è pura, la sua attenzione non si attacca né viene attaccata da alcunché, è molto pura, come la foglia del loto sulla quale l’acqua non ristagna.
Così divenite kalatit, diventate dharmatit. Diventate gunatit: significa che trascendete i tre stati d’animo nei quali siete nati, ossia quello sinistro, destro e centrale.
Il sinistro è quello attraverso il quale la vostra attenzione sviluppa gli attaccamenti emotivi. Il secondo stato d’animo è quello che riguarda gli attaccamenti fisici e mentali.
Il terzo è l’attaccamento al dharma, l’attaccamento all’essere virtuosi e a rendere virtuosi gli altri, a disciplinare gli altri e se stessi. Questo è il satvika, quando una persona cerca di controllare tutti i propri nemici: la lussuria, l’ira, l’orgoglio, la vanità, gli attaccamenti e l’avidità.
Tutte queste restrizioni sull’attenzione vanno perse e divenite persone libere, di assoluta saggezza. La vostra stessa attenzione diviene dharmica.
Allora perdete tutti i vostri guna e divenite satguni, cioè virtuosi, non attraverso la disciplina ma spontaneamente. Diventate retti in modo spontaneo.
Qualche volta persone del genere vi confondono, come Cristo che afferrò una frusta e colpì quelli che commerciavano in presenza di Dio, cioè di fronte al tempio.
Secondo le leggi non si dovrebbe andare in collera. In questo caso però la collera è quella di un gunatit, ed è un evento spontaneo che non deve essere analizzato; deve andare così.
L’ira della Devi nei confronti dei rakshasa, l’uccisione dei rakshasa, i samhara (le azioni distruttive) di Krishna che dice ad Arjuna: “Devi uccidere tutta questa gente (i Kaurava) perché sono già tutti morti”, tutte queste cose si spiegano perché si va oltre.
Così si creano le condizioni di atit, lo stato che è oltre. Solo colui che è oltre può controllarle. Chi è coinvolto non può farlo.
Se dovete tirare una barca a riva, dovete essere sulla riva. Solo chi è andato oltre può farlo. Così andate oltre, atit.
Ma quando si tratta di conoscere una persona così non si può pensare, perché è al di là del pensiero. Non si può descrivere una persona così, perché è impossibile descriverla.
Non si può spiegare perché Socrate abbia accettato di bere il veleno, perché Cristo abbia accettato di essere crocifisso. Ciò è al di là della comprensione umana. È così che vi comportate: trascendete la comprensione umana e non dovete ricevere nessun certificato dagli esseri umani.
I vostri certificati provengono da Dio onnipotente e non dagli esseri umani, che sono ad un livello inferiore. Sarebbe come se un cane scrivesse qualcosa sugli esseri umani.
Così raggiungete uno stato che può essere descritto col prefisso a-, che significa senza, privo. Una persona così è senza pensieri, non pensa. È senza avidità, è senza lussuria, è priva di tutto ciò.
Essa viene definita ashesha (intera, perfetta), una persona alla quale non manca nulla.
Quando, ad esempio, si vuole creare un vuoto, si continua a creare il vuoto. Ma qualsiasi punto si raggiunga, il vuoto non può essere completo perché si arriva sempre ad un punto in cui si trova qualche residuo. Non è possibile ottenere un vuoto completo.
Una persona così (ashesha), invece, ha il vuoto completo, vuoto di tutti gli aspetti negativi e aggressivi: questi non esistono, vi è un vuoto completo. Una persona simile è un essere eterno: nessuno può ucciderlo, nessuno può danneggiarlo, nessuno può ferirlo.
La collera o il rispetto di chiunque non lo toccano. Non è toccato dagli insulti o elogi. Non si esalta per le lodi, poiché è privo della capacità di godere degli umori dell’ego.
Il terzo stato che si raggiunge è quello in cui si ricevono le benedizioni del termine “nihi”, “nihi”. “Nihi” è la prima sillaba del mio nome; ma in sanscrito, quando si unisce con mala, diventa Nirmala.
La sillaba però è “nihi”. È un “ni” che vibra un pochino, “nih”, e al quale si aggiunge una “i”. Significa assoluto. Ma il primo “nihi” significa senza, privo, e “nira” significa assoluto.
Ad esempio nirananda, niratma significano gioia assoluta, atma assoluto. Kevalam, il solo, non c’è nient’altro che gioia. Ma questa parola, nira o nihi, come vi ho detto, è usata in due forme. Una per dire senza, o privo.
L’altra forma sta per unico, assoluto, l’assoluto.
Così qui la gioia diviene nirananda, cioè gioia assoluta, nient’altro che gioia. È completa libertà. Come vi ho già detto, avete tutti i tipi di gioia: swananda, la gioia dello Spirito; brahmananda, la gioia del benessere; lilananda e krishnananda, dove provate la gioia del gioco.
Quando però raggiungete lo stato del Sahasrara, è nirananda, cioè gioia pura, assoluta. La parola Nira è il mio nome, essa significa anche assoluto. Così, quando mettete questo aggettivo davanti a qualsiasi parola, questa diventa assoluta. Così voi stessi diventate assoluti, e quando siete in quello stato di assoluto non c’è posto per nient’altro se non per voi stessi.
Ma vediamo che cos’è l’assoluto.
Esso significa che non è relativo, non ha cioè qualità relative. L’assoluto non può essere paragonato – atulaniya – non può essere comparato.
Non può essere rapportato ad alcunché, è assoluto. Non può essere compreso, in quanto non può essere correlato a niente altro che possa farci comprendere. È assoluto. In qualsiasi modo cerchiate di capirlo, ve ne allontanate.
Ogni volta che provate ad analizzare l’assoluto, ve ne allontanate. Ebbene, questo è ciò che conseguite a livello del Sahasrara: nirananda.
A differenti stadi di Sahaja Yoga abbiamo dovuto iniziare da sharirananda, cioè l’ananda (gioia) del corpo, (oppure da) manasananda, la gioia del manasa, della psiche. Poi si può dire ahamkarananda, quando si deve provare la soddisfazione dell’ego.
Ma lo stato che adesso deve essere stabilizzato interiormente è quello di nirananda.
Allora perché aver paura, perché parlarne? Non se ne può parlare, infatti a cosa la paragonerete? Non posso dire che sia fatto in un certo modo o in un altro, non ci sono parole per descrivere l’assoluto.
Solo negando tutto: “Non questo, non questo, non questo”, ciò che rimane è l’assoluto.
Così raggiungete lo stato di assoluto ed è lo stato in cui viene stabilita una comunicazione completa. E, in quella comunicazione, non avete altri che l’assoluto dentro di voi.
Voi siete qui per il Sahasrara Puja.
Questo è il livello al quale dovreste aspirare, questa dovrebbe essere l’ascesa.
Dovremmo essere interiormente stabili. Non dobbiamo andare sull’Himalaya, non dobbiamo fare niente di drastico.
Dobbiamo diventare l’assoluto, l’Unico, kevalam, rimanendo in questo mondo. È inutile chiedere come ciò possa accadere, semplicemente lo divenite, semplicemente lo divenite, come un fiore diventa un frutto.
È tutto già predisposto dentro di voi. Permettetegli di funzionare. Semplicemente arrendendovi diventate così. Arrendetevi e sarete sorpresi di trovarvi nello stato in cui gioirete della vostra assolutezza. È amore assoluto, compassione assoluta, potere assoluto.
Le parole si esauriscono, le descrizioni cessano. Voi divenite l’assoluto e sentite la vostra assolutezza attraverso di esso, con quel senso di unione. Se non c’è nessuno con voi non ve ne preoccupate, non è necessaria alcuna compagnia. Siete soli, nella gioia dell’assoluto.
Soltanto lì potete gioire nel migliore dei modi dell’assoluto che è anche negli altri, non vedendo altro che l’assoluto.
Che Dio vi benedica.
Sono proprio in dhyana (meditazione profonda), non riesco ad uscirne.
[1] Vishwa Nirmala Dharma era stata fondata alcuni mesi prima, in occasione del Krishna Puja del 19/01/1985.