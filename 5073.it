Discorso agli sposi e alle spose

Cabella Ligure (Italia), 15 Settembre 2002

09/2023 TRADUZIONE VERIFICATA

SHRI MATAJI NIRMALA DEVI

Discorso agli sposi e alle spose

Cabella Ligure (Italia), 15 Settembre 2002

Discorso alle spose

Sono molto felice di vedervi tutte in questi splendidi abiti ed anche ben disposte al matrimonio. Dovete conservare la vostra attitudine (positiva). Intesi?

Dovreste essere persone felici e cercare di rendere felici anche i vostri mariti.

La vostra felicità può creare la felicità dei figli.

Voglio avvertirvi di una cosa: non parlate a vostro marito dei vostri errori della vita passata. Non dovete farlo, non occorre, perché adesso siete sahaja yogi. Siete persone trasformate, e qualsiasi cosa accaduta è accaduta: non dovete parlarne o dirgli nulla, ma parlate del futuro e del presente. D’accordo?

Siate sagge. Sarà la vostra assennatezza che renderà felice la vita matrimoniale. Se diventerete insensate, se non vi sarà saggezza, il matrimonio fallirà.

Ho visto che alcune ragazze dominano troppo i propri mariti. Non c’è bisogno di dominare. Se amate il marito è quella la dominazione. Il miglior modo è amare vostro marito, occuparvi di lui, fare tutto ciò che è necessario perché non serve a niente ostentare che voi provenite da una società o da una cultura migliore o da una famiglia migliore. Siete soltanto voi che potete dimostrare di essere veramente brave persone, e la vostra bontà lo conquisterà.

È soltanto la moglie che costruisce o rovina il matrimonio. E devo dirvi molto francamente che se avete ancora qualche dubbio sul vostro matrimonio, o ancora pensate che non sia stato un buon abbinamento, dovreste ritirarvi adesso.

E in seguito non dovreste continuare a trovare difetti in vostro marito.

Vedete, gli uomini sono uomini e le donne sono donne. Gli uomini non possono essere donne, ma voi potete far loro capire che le donne vanno rispettate - bene - e il come dovrete trovarlo grazie al vostro comportamento.

Se il vostro comportamento è corretto, loro vi rispetteranno. Se invece il vostro comportamento è infantile o aggressivo, nessun uomo potrà apprezzare una donna aggressiva, quindi non dovreste essere aggressive.

Qualunque cosa lui dica dovreste essere d’accordo e ascoltarlo. Ci sono ovviamente cose fondamentali; diversamente, non dovreste cercare di dominare vostro marito per piccole cose insignificanti.

Non è segno di una sahaja yogini. Una sahaja yogini deve conquistare il marito con amore, comprensione e saggezza, e non con la dominazione. Una cosa che dovremmo comprendere è che molti matrimoni falliscono a causa della dominazione.

Il secondo punto è che, naturalmente, siete attaccate ai vostri genitori, alla vostra famiglia, al vostro paese. Ma adesso dimenticatelo.

Attaccatevi alla famiglia di vostro marito, a vostro marito e a ciò che vi circonda. Perché se rimanete attaccate alla vostra famiglia rovinerete la relazione. Ho conosciuto molte coppie distrutte per questo motivo.

C’è stata una ragazza che era molto preoccupata per il proprio padre che aveva perso la sua attività, e rese infelice tutta la vita (matrimoniale). Il marito scomparve e volle fare qualcos’altro, lei fu piantata in asso e dovette tornare da suo padre; dopodiché si rese conto di quanto fosse difficile vivere nella casa paterna.

Quindi si tratta della vostra casa, della vostra famiglia e di vostro marito. Non dovete andare a cercare un’altra persona o un’altra donna che vi aiuti. Siete voi che potete aiutare voi stesse, va bene?

Infatti adesso abbiamo pessime esperienze di alcune ragazze che hanno lasciato il proprio marito e sono tornate dalle loro famiglie con i bambini. Sarà la famiglia ad occuparsi di loro per tutta la vita? Chi si occuperà di loro?

Quindi usate il cervello e non cercate di ostentare che siete in qualche modo migliori o superiori o qualcosa di più. Nel parlare dovreste essere umili. Più sarete umili meglio sarà.

Diversamente l’arroganza non si addice ad una donna. Se si comporta così non ha un bell’aspetto, a volte sembra un cavallo e assomiglia a non so cosa.

Quindi è meglio essere umili, gentili e garbate e dimostrare che siete persone di buon carattere. Va bene?

Devo dirvi un’altra cosa, perché siete occidentali. Le donne occidentali sono molto orientate al denaro, anche le indiane sono diventate così.

Vogliono un’automobile, vogliono una casa, vogliono questo e quello. Voi non dovreste desiderare nulla. Voi provvederete a vostro marito, alla vostra famiglia. Non avete bisogno di nulla. È questa la vostra bellezza, l’ornamento che vi renderà belle.

Ma se continuate a desiderare questo e quello non ci sarà mai fine. In particolare con la mente occidentale, sono molto orientate al denaro e hanno creato tali problemi che non so cosa dire loro.

La seconda cosa è dunque che non dovreste essere orientate al denaro, ma orientate all’amore. Esprimete il vostro amore in modi diversi, preparando del buon cibo, preparando bene il letto per vostro marito, organizzando la casa, tenendo tutto bene.

Infatti, se la donna di casa è disordinata, la casa sarà disordinata. Non è compito del marito occuparsi della casa. Voi godrete di una bellissima casa e di un bellissimo spazio, se lo tenete come si deve.

Dovreste gioire di tutto questo.

Gioite di ogni cosa che fate per la vostra famiglia. Specialmente per vostro marito. Piccole cose, sapete, possono fargli piacere e renderlo felice. Infatti si stanca molto lavorando in ufficio, quando torna a casa è tanto stanco ed è veramente sbagliato non dargli pace.

Dovete quindi cambiare atteggiamento: noi non vogliamo nulla. Abbiamo tutto, siamo sahaja yogi, siamo del tutto soddisfatti.

Se invece pretendete sempre qualcosa sarà molto difficile, posso assicurarvelo.

Ho avuto pessime esperienze con alcune ragazze. Recentemente tre ragazze austriache sono tornate in Austria, è vergognoso. C’è qui qualcuno dall’Austria? No. Grazie a Dio!

Tu sei austriaca? Wa, wa! State attente!

Vedete, queste tre ragazze sono tornate (in Austria) con i figli. E il marito è talmente dominato che deve andare a casa del padre (di lei) ogni sabato e domenica. Spende tutto il denaro in viaggi. Questo non dimostra saggezza. Nessuna saggezza.

Sapete, la moglie non solo fa crescere la famiglia ma procura una buona reputazione e comprensione.

Non vi è motivo di soffrire molto, ma ci vuole comprensione, sapete.

Nel caso accada qualcosa, se siete sagge assumete un atteggiamento molto saggio, equilibrato, responsabile. La moglie deve essere decisamente più responsabile dell’uomo per quanto riguarda la famiglia, per quanto riguarda i figli. Ma se siete donne colleriche, Dio vi salvi e salvi vostro marito.

Un temperamento collerico non si addice affatto a nessuna donna. Se siete colleriche inizierete a sembrare anziane molto presto. Inizierete a sembrare vecchie prematuramente e lo stesso accadrà se avete ego, se pensate di essere chissà chi. La cosa migliore è comportarsi come ragazzine arrivate a casa del marito per amarlo, prendersi cura di lui e fargli da madre.

Dovete pensare che siete sua madre e lui... A volte secondo voi sono degli sciocchi: non importa.

Occupatevi di loro proprio come dei vostri bambini e siate gentili e dolci con loro. Va bene?

E nessun membro della vostra famiglia è più importante di vostro marito. Questo è fondamentale. Per voi adesso la cosa più importante è vostro marito. Questo è lo stile di un matrimonio sahaja. Si possono contrarre altri matrimoni, si possono contrarre dieci matrimoni, ma non in Sahaja Yoga. È una cosa diversa.

E una volta divorziate non vi uniremo più in matrimonio. Abbiamo smesso. Ci abbiamo provato, ora non lo facciamo più perché diventa un’abitudine divorziare da vostro marito.

Una volta sposate dovreste essere tutte sposate e, se volete divorziare, sappiate prima che non avremo niente a che fare con voi.

E sarete espulse da Sahaja Yoga.

Vogliamo avere ottimi matrimoni e ottimi bambini. Anche la prole, il futuro dei figli sarà bellissimo se sarete madri giudiziose, sagge, brave e gentili.

Vi ho parlato a sufficienza. Spero capiate che vi state sposando in Sahaja Yoga e dovete mantenere alto il prestigio di Sahaja Yoga, d’accordo? Lo promettete tutte?

Dio vi benedica.

Discorso agli sposi

Sono molto felice che abbiate deciso tutti di sposarvi in Sahaja Yoga, ma dovete avere certe responsabilità. Non è come con gli altri matrimoni per cui oggi vi sposate, domani divorziate, fate di tutto. Niente del genere.

Vi sposate in Sahaja Yoga perché vogliamo rafforzare Sahaja Yoga.

Avrete una moglie che si prenderà cura di voi, sarà gentile con voi, vi amerà perché è una sahaja yogini.

Ed anche voi dovreste essere molto gentili con lei. Non cercate di dominare, non cercate di imporle le vostre idee. Capite cosa desidera.

Dovete saper amare vostra moglie, diversamente i matrimoni non sono possibili.

Ma se divorziate in Sahaja Yoga non vi risposeremo mai, questo lo abbiamo deciso ora.

Oppure, se abbandonate o lasciate vostra moglie o fate qualcosa di irresponsabile, in qualsiasi modo, per quanto riguarda il vostro matrimonio, in Sahaja Yoga non avete posto.

Quindi adesso decidete, una volta per tutte, che sposarsi è una responsabilità immensa. Vogliamo che i matrimoni in Sahaja Yoga abbiano molto successo e tutti voi godiate di una vita matrimoniale molto felice.

Non serve dominare, controllare, ma si deve gioire della compagnia reciproca. Infatti vostra moglie è una sahaja yogini, e anche voi siete sahaja yogi. E non vi uniamo in matrimonio se non siete sahaja yogi. La ragione è che noi siamo persone illuminate, di una consapevolezza superiore. Abbiamo la nostra vita spirituale e dobbiamo mostrare nella nostra vita un comportamento molto diverso dalle altre persone stupide che continuano a litigare, rovinando tutto.

Così avrete dei bravi figli. Occupatevi dei vostri figli, prendetevi cura della vostra famiglia: questa è la prima cosa per voi. Naturalmente alcuni di voi saranno molto impegnati con il lavoro, va bene; ma amare la moglie, averne cura, aver cura dei figli è molto importante.

Diversamente dovreste rimanere scapoli, non dovreste sposarvi. Se però vi sposate vi assumete la responsabilità della moglie. Lei è la figlia di un padre e lui vi sta concedendo sua figlia.

Devo dire che finora i ragazzi si sono comportati molto bene in Sahaja Yoga e, adesso, anche voi dovreste avere la saggezza e la comprensione che siete qui per generare bambini sahaja yogi, per aiutare in Sahaja Yoga, perché dobbiamo trasformare il mondo. Esso deve essere emancipato. Se avete un basso livello di comprensione del matrimonio non funzionerà.

Quindi, con grande rispetto, con profondo rispetto devo rivolgervi una richiesta molto umile: per favore, per favore, se intraprendete una vita matrimoniale in Sahaja Yoga, dovete comprendere la vostra responsabilità. È una responsabilità enorme. È una responsabilità nei confronti del mondo intero perché noi dobbiamo trasformare il mondo intero. E, se vi comportate come gli altri mariti del vostro paese o di altri paesi, a che serve sposarsi in Sahaja Yoga?

Potete andare a contrarre un bel matrimonio fuori. Ma se vi sposate in Sahaja Yoga dovete rendervi conto che è un grande battaglia contro il male, contro l’ingiustizia ed anche contro ogni genere di cattiva amministrazione.

Noi vogliamo creare un mondo meraviglioso e, per creare un mondo meraviglioso, abbiamo bisogno di belle persone che rispettino tutti.

Quindi devo rivolgervi ancora e ancora la stessa richiesta di essere mariti molto bravi, umili e rispettosi.

Non imitate gli altri, perché ho avuto situazioni strane e mi ha sorpreso che certe persone potessero comportarsi così nei matrimoni in Sahaja Yoga. Ma abbiamo scoperto che erano tutti matti, pazzi, e si comportavano da pazzi.

Aggressività e cose simili non sono permesse.

Voi sposate queste ragazze appositamente per il bene del mondo intero. Non solo per voi stessi, non solo per i vostri figli, non solo per la vostra famiglia ma per il mondo intero; e davanti al mondo intero dovete mostrare di essere persone molto sensate, sagge e altamente evolute.

Questo non è un matrimonio per gente di basso livello. Pertanto avete la responsabilità di mostrare che siete molto maturi e che avete quel sentimento di illuminazione in voi, siete persone illuminate e potete illuminare tutto il mondo.

Ovviamente, dato che la moglie proviene da una famiglia diversa, da un altro paese magari, ci sarà un leggera differenza di comprensione.

Quindi fatele capire, dovete parlare con lei, dovete dirle: “Va bene, vieni, sediamoci”.

Ma non serve perdere la calma e adirarsi. Qualsiasi spiegazione possiate dare per questo, non va bene. Non vi aiuterà.

Voglio vedere che mostrerete tutti di essere sposati con successo, felicemente, con le vostre mogli.

Ma non dico di viziarle, assolutamente no, l’ho già detto a loro. Non dovete viziarle ma lasciate che seguano anche loro le linee corrette di Sahaja Yoga e diventino brave volontarie di Sahaja Yoga.

Saranno ottime madri e metteranno al mondo questi bambini che vogliamo adesso e che cambieranno completamente questo mondo.

Spero quindi che concorderete con me e, se siete d’accordo, bene. Se non siete d’accordo, potete lasciare e rinunciare anche adesso, non ci sarà nessun problema per me. Ma se dopo il matrimonio provate a comportarvi male o a divorziare, non avete posto in Sahaja Yoga. Non vi terremo qui. Allora accettate tutti? Va bene?

Chi non accetta alzi la mano.

Grazie infinite. Grazie infinite.

Sono molto felice di saperlo. Dovete essere più saggi e spiegare a vostra moglie: “Vedi, adesso le cose stanno così e così”. E fate loro capire che non siete solo intellettualmente superiori, ma  molto saggi, che capite a livello spirituale.

E allora vi ascolteranno. Siate gentili, amabili: loro stanno lasciando i genitori, le famiglie, alcune anche i propri paesi.

Siate dunque molto gentili e affabili con loro e non adiratevi per nessun motivo. Non occorre adirarsi per nessun motivo.

In tutta la mia vita io non mi sono mai adirata.

Ciò dimostra che la gente si irrita senza necessità: non ce n’è alcun bisogno. Rimanete calmi. Se qualcosa non vi piace, rimanete calmi. Non mostrate collera o rabbia. Dovete far vedere che siete saggi, dignitosi. Ho visto alcuni mariti lanciare oggetti, gridare, fare cose di ogni genere.

In tal caso come può la moglie rispettarvi, se non siete rispettabili?

Dovete essere persone rispettabili, siate gentili, amabili con lei. Non sto dicendo di viziarla, assolutamente.

Se pensate che qualcosa sia sbagliato fatela sedere, sedetevi e spiegatele che non è corretto dal punto di vista di Sahaja Yoga.

D’accordo?

Ho voluto che aspettaste tutti. E così in tutti questi anni siete cresciuti, comprendete lo scopo della vostra vita.

Grazie infinite. Che Dio vi benedica.

Ora dovete scendere e mettervi in fila correttamente secondo la numerazione, perché non voglio che vi confondiate (Shri Mataji ride), va bene?

Vi faranno stare in fila. Rimanete così e sono sicura che funzionerà. Finora non c’è mai stata confusione e siete tutti persone di buon senso, capite.

Bene, grazie.

Volevo sapere da quali paesi venite.

Potete dirlo uno alla volta?

India, bene (Hindi).

Dillo a lui. Chi è il numero due?

Ucraina, numero due (Hindi).

Ucraina. Bulgaria. Romania. Russia.

Chi è quello vicino? Potete alzarvi e dirlo (Hindi).

Estonia, chi altro? Germania, bene. Brasile, bene. Ucraina, Austria, Repubblica Ceca, Austria, Russia.

Loro si assomigliano! (Risate, Shri Mataji ride)

Ora, Nigeria. Irlanda? Italia (Hindi).

Francia (hindi). La prossima? L’Italia.

Bene, molto bene. È globale... Vedete, è globale.

Siamo tutti globali e dovremmo mostrare il nostro senso di comprensione universale, come comprendiamo e gioiamo di chiunque provenga da qualsiasi posto, da qualsiasi paese.

Sono tutti nostri fratelli e sorelle. Va bene?

Grazie molte. Grazie.

[Dopo la cerimonia dei matrimoni]

Shri Mataji: Vi benedico tutti dal cuore affinché abbiate una vita matrimoniale molto felice e gioiosa. E, come avete promesso, vi dedicherete a Sahaja Yoga, alla diffusione di Sahaja Yoga; e anche ad avere figli che saranno grandi sahaja yogi. Che Dio vi benedica.
