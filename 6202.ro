Public Program in Royal Albert Hall. London (UK), 14 July 2001.

Mă plec în fața tuturor căutătorilor Adevărului. Unii dintre voi au găsit Adevărul, unii nu l-au găsit în totalitate, iar alții nu l-au găsit deloc. Dar dacă vă uitați în jur la situația din ziua de azi, trebuie să recunoașteți că au loc mari frământări. O mulțime de state adoptă tot felul de lucruri greșite. Războiul rece este în plină desfășurare, oamenii se omoară unii pe alții, distrugând locuri frumoase, tăindu-și gâtul unii altora pentru lucruri extrem de mărunte. Cu toții sunteți ființe umane create de Dumnezeu. Dumnezeu cel Atotputernic v-a creat și v-a adus la acest nivel de conștiință umană. În acest moment de criză, putem vedea direcția în care ne îndreptăm în mod colectiv. Este acesta punctul în care trebuie să ajungem? Este acesta destinul nostru? Să fie acesta destinul ființelor umane, de a se distruge unele pe altele pentru pământ sau pentru orice altceva? Gândiți-vă la această lume ca la un întreg, gândiți-vă la ceea ce se întâmplă peste tot. În fiecare zi citiți ziare, în fiecare zi apar știri oribile despre lucruri îngrozitoare pe care oamenii și le fac unii altora, fără niciun motiv real. Trebuie să ne gândim, care este destinul nostru? Încotro ne îndreptăm? Mergem către Iad sau către Rai? Care este situația din jurul nostru? Putem să ajutăm? Ceea ce este greșit cu ființele umane este faptul că sunt încă sub controlul complet al ignoranței. Aș numi-o ignoranță. Și în acea ignoranță, în acel întuneric, fac aceste lucruri oribile. Nimeni nu vrea să înțeleagă că ceea ce facem nu este nimic altceva decât distrugere completă. Este acesta destinul nostru, acela de a fi distruși complet? Ce facem bun? În numele unei nații sau poate al unei religii, în numele a tot felul de lucruri, care în sine sunt bune, facem tot felul de lucruri greșite. Ne luptăm - dar nu este singurul lucru pe care îl facem. Ne urâm... Oricine ne poate ațâța ura va fi foarte adorat, va fi foarte plăcut, iar sub îndrumarea acelei persoane formăm grupuri.

Toate aceste lucruri apar pentru că acum are loc Judecata de Apoi. V-am spus că aceasta este Judecata de Apoi. Și această Judecată de Apoi va decide cu adevărat cine va fi salvat și cine va fi complet distrus. Este un lucru foarte, foarte serios. Toți cei care sunt conștienți de asta ar trebui să se gândească. Puțină muncă ici-colo, nu va ajuta. Orice ați încerca, până când ființele umane nu se vor transforma, ele nu vor putea fi salvate. Această transformare nu este un lucru imposibil, nu este ceva dificil. Acum este timpul transformării, este o șansă pentru transformare. Iar în interiorul nostru se află Puterea - așa cum a fost descrisă de Tao - este Puterea mistică feminină din interiorul nostru. A fost descrisă de mulți. Nu sunt prima persoană care spune aceste lucruri. Dar până acum nimeni nu a fost capabil poate să înțeleagă sau să accepte că aceste lucruri ar trebui să vi se întâmple chiar vouă. Sunteți născuți nu doar pentru a fi ființe umane, ci trebuie să deveniți ființe umane superioare. Trebuie să vă bucurați de voi înșivă. Viața voastră ar trebui să fie plină de bucurie, de binecuvântări. Nu ar trebui să fie un blestem, de dimineața până seara să vă îngrijorați de una și de alta. Pentru asta ați fost creați. Dumnezeu nu a avut intenția de a crea oameni care să fie tot timpul îngrijorați să se certe, să se lupte, să salveze, ci oameni care să trăiască în completă armonie, pace și bucurie. De aceea am fost creați. Acesta este destinul nostru. Nu sunt doar vorbe, ci este un fapt.

Așadar trebuie să fim, trebuie să fim transformați. Această transformare nu e dificilă. Dar descopăr că oamenii sunt satisfăcuți cu orice. Hindușii vor merge la templu și vor gândi: „Oh, am făcut un lucru mare”. Creștinii vor merge la biserică și vor gândi că au făcut ceva deosebit. Musulmanii se vor ruga și vor gândi că sunt extraordinari. Ce au obținut? Vă rog, încercați să vă vedeți cum sunteți cu adevărat. Descoperiți-vă limitările. Încercați să vă vedeți propriile suferințe. Descoperiți-vă problemele și vedeți voi înșivă dacă ați fost capabili să le rezolvați. Ați fost capabili să vă salvați de calamități? S-ar putea să vină mari calamități pentru a-i distruge pe cei care încearcă să facă rău altora; s-ar putea. S-ar putea ca asta să fie voia lui Dumnezeu. Dar care este dorința voastră? De ce nu gândiți că: „Trebuie să fiu o persoană care este un tezaur, o sursă de bucurie și iubire”? Nu sunt doar vorbe ci îmi doresc ca voi toți să vă primiți Realizarea Sinelui. Ce este Realizarea Sinelui? E calea de a vă cunoaște pe voi înșivă. Voi nu vă cunoașteți. Nu vă cunoașteți de fapt. Trăiți în lumea asta fără a vă cunoaște pe voi înșivă, imaginați-vă. Nu știți ce sunteți. Nu știți că sunteți Spiritul și că sunteți sursa cunoașterii, a cunoașterii pure. Descopăr că există oameni care merg la conferințe - ascultând foarte fericiți vreun babaji care le spune niște povești. Asta nu vă va înzestra cu realitatea și adevărul. Dacă vreți să obțineți realitatea și adevărul, atunci încercați să înțelegeți că trebuie să vi se întâmple ceva, că trebuie să aibă loc o transformare în interiorul vostru. Nu sunteți încă suficient de subtili. Nu manifestați acea subtilitate, până când nu atingeți acel nivel - pentru care nu trebuie să vă lăsați familiile, nu trebuie să vă lăsați copiii, nu trebuie să vă lăsați gospodăria și să mergeți în jungle. Nu este nevoie să faceți asta. E frumos să spui: „În regulă, călugăriți-vă cu toții și dați-mi mie tot ce vă aparține”. Este o idee atât de stupidă.

Acestea sunt pericolele din zilele noastre. Trăim în condiții foarte primejdioase, încercați să înțelegeți. Și vreau să vă avertizez, că dacă nu mergeți adânc în interiorul vostru ca să aflați ce sunteți cu adevărat și să vă transformați, este posibil să se întâmple orice. Apar tot felul de boli, tot felul de probleme cărora copiii trebuie să le facă față. Există tot felul de dificultăți la nivel național și în același timp și la nivel internațional, pe care oamenii nu le pot rezolva. Deci trebuie să ieșim din aceste probleme și să devenim o personalitate solidă a adevărului. Noi nici măcar nu știm care este adevărul. Suntem mai rău decât animalele - ai căror ochi sunt deschiși - în timp ce ochii noștri sunt închiși. Vă spun asta nu pentru a vă condamna în vreun fel, ci pentru a vă face alerți și conștienți că ființele umane trebuie să se transforme. Altfel este ca și cum ați veni azi la prelegerea Mea, mâine la alta - și atât. Este ca un fel de divertisment în fiecare zi. Dar când privesc destinul, nu știu câți vor fi ruinați, câți vor fi terminați, ce se va întâmpla cu ei, ce boli vor avea, ce probleme vor avea, ce se va întâmpla cu copiii lor, ce se va întâmpla cu țara lor, și ce se va întâmpla cu întreaga lume. Lărgiți-vă orizontul.

Viziunea Mea este ca toți oamenii lumii să reușească să se transforme. Avem dușmani în interiorul nostru, și când se vorbește despre jihad, se vorbește despre lupta cu dușmanii din interiorul vostru. Care sunt acești dușmani? Cel mai rău dușman în zilele noastre este lăcomia. Există lăcomie. Oamenii pot face orice din lăcomie. Tot felul de lucruri se întâmplă din cauza lăcomiei. Oamenii pot avea bani, pot avea tot felul de facilități, dar lăcomia este așa o dorință satanică, încât nici măcar nu mai văd ce au. Vreți să aveți mai mult și mai mult, să păcăliți oamenii, să înșelați guvernul, să înșelați pe toată lumea pentru a vă atinge scopurile. Apoi, avem mânie, care este un defect chiar mai mare decât lăcomia. Mânia nu vă permite să vedeți lucrurile așa cum sunt. Vă înfuriați pentru lucruri mici. Spre exemplu ați venit în această țară… Am văzut că unii se enervează chiar și pentru diferența de culoare a pielii. Nu pot să înțeleg. Dumnezeu a făcut diferite culori; altfel toți am fi arătat la fel, ca o armată și am fi fost tare nefericiți. Așadar culoarea a fost creată de natură. Așa că fie albi, fie negri, care e diferența dintre oameni? Pur și simplu nu înțeleg. Trăim cu așa un mit. Din cauza acestui mit ne luptăm între noi. Albii se luptă cu negrii, iar negrii se luptă cu albii. Apoi albii merg să se bronzeze, să-și înnegrească pielea la soare, ajungând să dezvolte cancer de piele. Pur și simplu nu înțeleg. Nu avem nicio logică, niciun echilibru ca să înțelegem ce facem. De ce pierdem acest timp prețios, când ar trebui să ne primim de fapt transformarea?

Mânia poate apărea din orice. Oamenii se pot mânia din nimic. Este un defect uman foarte comun. Se pot înfuria pentru cel mai neînsemnat motiv. Și le place, pentru că în felul acesta îi pot oprima pe ceilalți; pot fi agresivi. Așa că vor să aibă mânie în interiorul lor, și prin intermediul ei, încearcă să îi domine pe ceilalți. Este cea mai mare problemă. De ce vrem să îi dominăm pe ceilalți? De ce vrem să oprimăm alți oameni? Și de ce vrem să îi controlăm pe alții? Nu ne putem controla pe noi înșine, deci de ce vrem să îi controlăm pe ceilalți? De ce este nevoie să facem asta? Apoi, există atașamente. Oamenii se atașează de casele lor, de pământurile, de copiii lor, atașamente față de orice. Însă mâine nu veți mai fi aici. Veți pleca de pe pământ cu mâinile goale. Nu puteți lua nimic cu voi. Deci există așa un atașament față de lucruri. Sunteți foarte grijulii cu propria mașină, casă - să le întrețineți. Dar cum rămâne cu voi înșivă? Voi sunteți în regulă în interior? Sunteți absolut calmi, plini de pace și de bucurie? De ce vă irosiți energia mâniindu-vă pe ceilalți? Acesta este semnul unei vieți care va fi de asemenea distrusă. Dacă analizați o persoană, are slăbiciuni, să spunem, dacă nu pentru bani atunci pentru femei - este un fapt obișnuit - sau femeile au o slăbiciune pentru bărbați, încercând să devină atractive. Dar pentru ce? Toată lumea trebuie să îmbătrânească. Ce ați obținut alergând după femei, alergând după sexul opus? Nu aveți niciun simț al demnității, niciun simț al onoarei? Atât timp cât porți haine foarte bune ești văzut ca o persoană minunată. Nu asta este calea.

Trebuie să ne introspectăm și să vedem noi înșine de ce facem asta, irosindu-ne energia pe lucruri fără sens? Atât de mulți oameni pe care îi întâlnesc sunt pe jumătate nebuni, iar unii sunt cu totul nebuni. Îmi spun că și-au dorit să se căsătorească cu o anumită femeie, sau cu un anumit bărbat, sau orice altceva, și din cauza asta au ajuns așa. Câtă labilitate! Nu e deloc un comportament demn de un om de calitate. Trebuie să fiți foarte, foarte puternici în interiorul vostru. Încercați să vă percepeți Sinele. Sinele vostru este Spiritul, este reflexia lui Dumnezeu Atotputernic înăuntrul vostru. Puteți fi foarte puternici, puteți fi foarte sănătoși și puteți fi absolut echilibrați, dacă deveniți Spiritul. Ați auzit atât de multe despre Spirit și viața spirituală, însă ați atins acel nivel? Chiar și când citiți despre filozofia Zen, despre Taoism, chiar și când citiți Biblia, Coranul, orice altceva, știți cum să atingeți acel nivel al Spiritului? Încă nu. Încă nu. Trebuie să aflați! Pentru că sunteți măreți, sunteți foarte prețioși, și sunteți atât de frumoși în interior. Dar nu sunteți conștienți de asta. Trebuie să deveniți una cu acea frumusețe din interiorul vostru. Este foarte important să deveniți una cu ea. Iar pentru asta Dumnezeu Atotputernic a sădit deja în voi acea putere numită Kundalini, care poate fi trezită, iar trezirea ei vă poate da Realizarea Sinelui, vă poate da cunoașterea de sine, pe care o numim „Atma sakshatkar”. Este foarte, foarte important ca ea să existe în viața voastră. Și când este gratuită... Nu puteți plăti pentru ea. Cât ați putea plăti? Când este absolut gratuită, de ce să nu vă primiți Realizarea Sinelui? De ce să nu evoluați, în loc să vă certați în numele religiei?

În toate religiile s-a spus: „Cunoaște-te pe tine însuți”. Profetul Mahomed a spus foarte clar: „La momentul Învierii mâinile voastre vor vorbi”. Mâinile voastre vorbesc? Hindușii știu despre asta, că trebuie să ne primim Realizarea Sinelui. Nu ne-ajută cu nimic să-i ascultăm și să le dăm bani acestor babajis. Ce am obținut prin toate aceste ritualuri pe care le urmăm și pe care le-au urmat și strămoșii noștri? Nimic. Așadar, este important să știm că trebuie să evoluăm, atingând mai întâi punctul în care să ne primim Realizarea Sinelui. Dacă am fi fost perfecți nu ar fi fost nicio problemă. Dacă eram oameni realizați nu ar fi fost nicio problemă. Am adoptat tot felul de atitudini egoiste, tot felul de limite, tot felul de condiționări și ego care ne-au influențat viața și care ne-au ruinat. Trebuie să ne ridicăm deasupra lor. Iar odată ce scăpați de aceste lucruri, deveniți uniți. Nimeni nu trebuie să vă spună: „Uniți-vă”. Veți pierde toate identificările greșite. Identificările greșite sunt spre exemplu: „Aparținem acestei țări, acestei religii, aparținem acestui lucru”. Voi nu aveți apartenențe de acest fel. Voi aparțineți Împărăției lui Dumnezeu. Acolo ar trebui să ajungeți și ar trebui să fiți cu toții uniți în Împărăția lui Dumnezeu. Dar dacă vă plac „poveștile”, puteți continua la nesfârșit. Însă vă irosiți timpul. Timpul zboară. Am stat în Londra în ultimii, nu știu, aproape 20 de ani. Am muncit din greu, dar descopăr că oamenii nu realizează ce ar trebui să facă. Le plac oamenii care le spun ceva foarte simplu, luând totul ca pe un mic divertisment. Întreaga umanitate trebuie să înțeleagă că trebuie să evite destinul distrugerii. Distrugerea completă trebuie evitată.

Este foarte simplu să intrați în Împărăția lui Dumnezeu. Este foarte simplu, nu trebuie să plătiți nimic, nu trebuie să faceți niciun efort. Vă primiți Realizarea Sinelui, iar apoi, dedicați aproximativ 10 minute, acasă, meditației. Numai mintea voastră vă justifică tot timpul comportamentul greșit. Îl numesc „comportament greșit” pentru că este împotriva voastră, este împotriva dorinței lui Dumnezeu, este împotriva umanității și va distruge toate ființele umane. Trebuie să renunțați la toate aceste identificări greșite, și trebuie să știți că suntem cu toții unul. Noi toți suntem unul, cu toții suntem universali, nu suntem separați de culoare, rasă sau religie, națiune. În niciun caz. Noi toți suntem unul, dar această unitate nu ar trebui să fie stabilită prin sloganuri sau printr-un ton ridicat, ci ar trebui să fie acea unitate care poate fi simțită în interior. Nu este ceva artificial, trebuie să fie o unitate reală, cu adevărat reală. Veți putea simți această unitate de îndată ce realizați că voi înșivă sunteți o părticică din întreg. Religiile v-au adus până la acest nivel de conștiință, nu pentru a vă lupta între voi, nu pentru a vă omorî. De ce? De ce? Ființele umane și-au distras atenția de la dreptate din cauza ignoranței absolute, din cauza lăcomiei fără seamăn, din cauza interesului pentru propria persoană, doar pentru propria persoană, sau cel mult pentru familia din care fac parte, sau rudele lor. De ce vă creați singuri limitări? Voi sunteți Spiritul. Spiritul este oceanul, oceanul de cunoaștere, oceanul de iubire, oceanul tuturor binecuvântărilor. Deci trebuie să vă decideți. Astăzi trebuie să vă cer asta, pentru că nu a mai rămas mult timp. Trebuie să vă decideți să deveniți Spiritul. Toate religiile au predicat asta. Dar cum să devenim Spiritul, acest lucru nu a fost explicat pe larg, și nu s-a realizat până acum. Unii au atins acel nivel dar au fost proscriși. Nimeni nu i-a ascultat. Oamenii i-au omorât chiar, i-au torturat, i-au crucificat.

Dar acum, vă rog, încercați să înțelegeți cu toții valoarea vieții voastre. De ce sunteți ființe umane? De ce ați fost creați? Care este scopul din spatele acestei creații? Ne vom lăsa noi conduși de idei fără sens? Ne vom lăsa noi distruși de tot felul de factori care caută să ne divizeze? Nu, în niciun caz. Ne vom primi cu toții Realizarea Sinelui, și vom înțelege valoarea vieții noastre. Vă veți primi Realizarea, în sensul că puterea din interiorul vostru se va trezi. Această putere este foarte bine organizată. De fapt, Dumnezeu este un mare Creator. Cum a creat echilibru și cum rezolvă totul - este de-a dreptul remarcabil. Dumnezeu a făcut asta pentru fiecare persoană în parte. Dar asta nu este suficient. Este ca și cum ați intra într-un palat, vă plimbați peste tot și constatați voi înșivă cât de frumoși sunteți și ce lucruri frumoase a făcut Dumnezeu pentru voi. Apoi creșteți în această frumusețe. Odată ce ați crescut în această frumusețe, vă veți realiza măreția; veți realiza că sunteți cea mai minunată piatră prețioasă, că sunteți o persoană cu un caracter înalt, plin de iubire. Au existat personalități pe care oamenii le-au transformat în simple statui; nimeni nu încearcă să înțeleagă ce au făcut de fapt, cum de au existat. Așa că, în această seară putem avea experiența, experiența Spiritului. Este un lucru foarte neobișnuit, foarte rar. Nu a mai avut loc înainte. Dar acum este posibil. Așadar de ce să nu profităm de ocazie? Vă rog, fiți pregătiți, acceptați Realizarea, primiți-o și deveniți Spiritul. Țelul este să deveniți Spiritul; ceea ce deveniți este important. Iar ce faceți din această civilizație umană este problema voastră, nu a Mea. Vă pot ajuta, pot să vă dau Realizarea. Așa că vă cer tuturor să fiți gata acum pentru Realizarea Sinelui. Este mai bine. Însă cei care nu o doresc, nu pot fi forțați. Așa că este mai bine ca acești oameni să plece, să părăsească sala dacă nu-și doresc Realizarea. Dumnezeu să vă binecuvânteze pe toți.

În primul rând vreau să vă spun că nu trebuie să faceți nimic, însemnând că nu trebuie nici măcar să vă gândiți la ce am spus. Încercați să faceți pace în gândurile voastre, și sunt sigură că vă veți putea primi cu toții Realizarea Sinelui. Dar câți dintre voi vor crește cu adevărat? Pentru că trebuie să veniți la programele de follow-up, trebuie să practicați Sahaja Yoga în centre, doar astfel va funcționa. Trebuie să vă acordați puțin timp vouă înșivă și acestei probleme globale. Trebuie să vă dedicați creșterii voastre. Este foarte important. Trebuie să deveniți dedicați în Sahaja Yoga. Asta nu înseamnă că trebuie să fiți ascetici sau să fiți ocupați cu asta 24 de ore - nimic de acest fel. Dar această dedicare vă va face într-atât una cu voi înșivă, cu întregul univers, încât nici nu trebuie să vă spun să vă dedicați. Voi înșivă veți face asta. Așa că vă rog să nu rămâneți dacă nu vă doriți Realizarea Sinelui. Nu vi se va întâmpla nimic. Vă rog să părăsiți sala dacă nu vă doriți Realizarea Sinelui.

Ceea ce aveți de făcut este să nu faceți nimic de fapt. Trebuie doar să vă îndreptați mâinile către Mine. Bineînțeles, dacă purtați pantofi este mai bine să îi scoateți, pentru că Mama Pământ este foarte importantă. Vă rog îndreptați ambele palme către Mine. Nu trebuie să vă rugați, nu trebuie să spuneți nimic. Așezați-vă doar mâinile către Mine, în acest fel (n.t. cu palmele în sus). Acum vă rog închideți ochii. Este important. Vă rog închideți ochii. Această putere, Kundalini, este plasată în osul triunghiular, cunoscut ca osul sacrum, însemnând „sacru”. Se ridică prin șase centri ai sistemului nervos parasimpatic, iar în cele din urmă străpunge osul fontanelă, care era moale la naștere, din vârful capului. Acest os a fost moale în fragedă copilărie. Kundalini străpunge zona asta și intră în energia subtilă a Puterii Atotpătrunzătoare a Iubirii Divine. Această Putere este numită în multe feluri. Este numită „Paramachaitanya” sau „Chaitanya”. Alții o numesc „Ruh”. O puteți numi în orice fel - Ea este Iubirea, Iubirea lui Dumnezeu.

Odată ce vă conectați la Ea, începeți să simțiți în degete o briză. La început unii o pot simți ca pe o briză caldă. Nu contează. Dar apoi briza se va răcori și veți simți briza răcoroasă a Duhului Sfânt, cum mai e numită. Iar ea începe să curgă. Puteți să ridicați mâna stângă acum deasupra zonei osului fontanelei. Păstrați-vă ochii închiși, și verificați voi înșivă dacă simțiți o briză rece sau caldă ieșind din capul vostru. Puteți mișca mâna. Acum verificați cu mâna dreaptă dacă o briză rece sau fierbinte iese din osul fontanelei, care era moale în copilărie. Verificați voi înșivă. Plecați capul, e mai bine. Vă rog plecați capul. Din nou, îndreptați mâna dreaptă spre Mine și verificați voi înșivă cu mâna stângă dacă simțiți o briză răcoroasă ieșind din capul vostru. Dacă este fierbinte este în regulă, nu contează. Este așa din cauza căldurii din interiorul vostru. Acum toți cei care au simțit o briză rece sau fierbinte în palme sau în degete, sau ieșind din zona osului fontanelei - acesta fiind botezul real - vă rog să ridicați ambele mâini. Imaginați-vă. Voi sunteți soldații care vor salva lumea de la distrugere. Încercați să vă înțelegeți importanța. Puteți lăsa mâinile jos. Practic cu toții ați simțit-o. Înseamnă că sunteți deja maturi pentru a vă primi viața spirituală. Vă aflați chiar în pragul vieții voastre spirituale. Așa v-ați primit Realizarea. Este ultimul salt către realitate.

Acum, ar trebui să știți ce ați primit, ce sunteți voi înșivă, ce este Spiritul vostru și ce puteți face, care sunt puterile voastre, ce sunt puterile spirituale. Pentru asta v-aș ruga mai întâi să veniți la programele următoare, apoi puteți merge la orice centru aflat în apropierea voastră pentru a aprofunda Sahaja Yoga. Trebuie să muncim pentru întreaga lume. În prezent există Sahaja Yoghini în 85 de țări. Și surprinzător, în țări cu populație de culoare, cum ar fi Benin, avem 20 de mii de Sahaja Yoghini. Iar acolo Mi-am început munca abia acum trei ani. În Anglia am muncit mai bine de 16 ani, și chiar și după aceea, tot timpul, în fiecare an. Dar într-un fel, creșterea numerică este mare, dar nu și creșterea subtilă, creșterea din interiorul vostru. Crescând în interior, vă veți bucura, vă veți bucura foarte mult de realitate. Realitatea este frumoasă, absolut frumoasă. Dumnezeu să vă binecuvânteze!

Ei doresc să cânte un cântec (n.t. Shri Mataji se referă la muzicieni) care a fost scris în secolul al XII-lea, de un sfânt din India, și care este cântat în toate satele indiene. Cu toate astea nimeni nu îi cunoaște înțelesul. Semnificația lui este: „Oh Mamă, dă-mi conexiunea cu Dumnezeu, „Jogwa” dă-mi conexiunea. Voi renunța la obiceiurile rele, voi renunța la mânie”... Voi nu trebuie să faceți asta. Veți renunța în mod spontan acum. Însăși lumina pe care o veți avea, vă va face să renunțați la aceste lucruri în mod automat. Nu trebuie să faceți nimic pentru asta, însă trebuie să meditați. Trebuie să meditați aproximativ 10 minute. Nu e mult.

(Shri Mataji, referindu-se la muzicienii de pe scenă):

Puteți cânta Jogwa. Sunt atât de plini de bucurie, încât își doresc să cânte tot timpul.

H.H. Shri Mataji Nirmala Devi