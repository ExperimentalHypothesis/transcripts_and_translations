25 जनवरी 1975
Talk to Sahaja Yogis
मुंबई (भारत)
Talk Language: Hindi | Transcript (Hindi) - Reviewed

आपही के लिए सहज योग का उद्भव हुआ है| लेकिन मानवों के लिए सहज योग को समझ लेना इतना आसान नहीं है क्योंकि बहुत बड़ी महान चीज़ एकदम सहज में मिल जाए तो उसका महत्व,उसका आकलन, उस शक्ति के लिए श्रद्धा ,उसके लिए भक्ति,पूर्ण चित्त से उसको  अंदर तादात्म्य  में कराने के लिए मेहनत- इन सब चीजों  की कमी रह जाती है| इसीलिए आप देखिएगा कि अधिकतर सहज योगी बड़े कैजुअल होते हैं. और दूसरे जो स्वामी लोग हैँ जो आपको मालूम है कि किस तरह से लोगों को ध्यान में डालते हैं और कैसा उनका फ़ायदा उठाते हैं ; जो आप से  पैसा लेते हैं ,आपको मेहनत करवाते है , आपको सर के बल खड़ा करवाते हैं, शारीरिक श्रम करवाते है, कोई न कोई मेहनत करवाते हैं| तो आपका जो अहंकार उसमें थोड़ा  संतृप्त होकर के उसमें चिपके रहते हैं| आपने ऐसे भी लोग देखे होंगे कि जो कुछ अपना है सब कुछ देकर के पैसा वग़ैरह और इन साधुओं के पास वे लोग झाड़ू मारते हैं |

सहज योग की प्राप्ति इतनी सहज मे हो जाती है कि उसके प्रति लोग कैजुअल रहते हैं | जैसे कि आँख की प्राप्ति हमको एकदम सहज हो गई तो हम उसके प्रति कैजुअल हैं | उसकी कोई क़ीमत ही नहीं है हमको कि यह आँख कितनी क़ीमती है| जिस दिन आँख हमारी ज़रा सी दुखती है तो पता चलता है,हे भगवान ! इसीलिए बाधा का होना भी  ज़रूरी हो जाता है | अगर बाधा नहीं हो तो सहज योगी बिलकुल परवाह ही न करें|

[कुछ सहज योगी प्रश्न करते हैं]

श्री माता जी : बाधा तो आपके ऊपर निर्भर है | आप जब तक पकड़ेंगे तब तक बाधा है |  उसको क्या किया जाए |कुछ- कुछ लोग आपको मालूम है ऐसे है कि जो पार हो गए सो पार हो गए | उनको छूता नहीं । लेकिन उनकी पूर्वजन्म  की बड़ी पुन्यायी है| उनको भी सतर्क रहना चाहिए | इसे फूल जाना नहीं चाहिए कि हमें पकड़ा नहीं तो हम कोई विशेष हो गए| कोई बात नहीं | कैजुअल जिसे कहते हैं ,कैजुअली सहज योग के प्रति रहना  हम लोगों को बड़ा महँगा पड़ेगा।आँख के प्रति आप अगर कैजुअल रहें तो कोई हर्ज़ा नहीं क्योंकि आपकी आँख, हाथ, पैर ,शरीर देखने वाला तो कोई है ही तैयार | उसको देखने का नहीं है।सहज योग  आप ही को देखना है| यह दोनो में अंतर है बड़ा | आपका शरीर कोई सँभाल लेगा | आपका सब कुछ जो कुछ भी है बाक़ी का जितना भी है,थ्री डाइमेंशन जिसको मैं कहती हूँ,वो सब संभल जायगा।लेकिन आपका सहज योग आप ही को साधना है।आप ही को उसमें बढ़ने का।और कैजुअल हम इतने हैं,इतने कैजुअल है कि हमारे पड़ोस में ही कोई आदमी बैठा है कि उससे भी हम नहीं कहते हैं कि जिससे मिलो उससे यही बात करो।डेडिकेशन  इसी का देना पड़ेगा सहज योग का ।अभी बहुत से लोग हैं । शरीर के बहुत  से अंग अलग-अलग बिछड़े हुए हैं।

अभी कल देखिए कि वह दिन की बात है। वह लड़की को बाधा हुई तो उसका भाई आया। वह फट से पार हो गया। संसार में ऐसे बहुत से अंग-प्रत्यंग कहीं कहीं  गिरे हुए हैं।उन सबको इकट्ठा करना है।यह भी एक बड़ा भारी सहज योग है।अपने घर में ही कोई आदमी बग़ैर सहज योग के  कैसे रहता है।देखिए,आप अगर हमारे घर में हैं तो सब को सहज योग में आना पड़ेगा,पार होना पड़ेगा,बाधा रखनी नहीं पड़ेगी।इसका इंसिस्टेंस होना चाहिए।उसमें ग़ुस्सा नहीं करना। लेकिन उनसे बात यहीं करनी चाहिए, बोलना यही चाहिए।उसमें बिलकुल कैजुअलपना नहीं चलने वाला।खाते,उठते,बैठते जैसे श्वास चलती है।हर श्वास के साथ सहज योग को प्रस्थापित करना होगा क्योंकि अगर आप अपने को कोई विशेष रूप मानते है।अगर अपने मंदिर को सोचते हैं कि इसमें कोई  विशेषता है तो इसमें घंटा नाद होना ही चाहिए हर समय।नहीं तो व्यर्थ जाएगा।सहज  योग भी व्यर्थ जा सकता  है।यह समझ लीजिये आप।

यह भी दूसरी बात बता दूँ कि बग़ैर सहज योग  के  आप  आपका कोई व्यक्तित्व है  नहीं अब।उसके बग़ैर आपका  निखार भी हैं नहीं।उसके बग़ैर आप का कोई स्थान भी है नहीं क्योंकि परमात्मा के राज्य में जब आप आ गए हैं तो उसका आपको सिटीज़नशिप लेना ही पड़ेगा।मैं बहुत लोगों से सुनती  हूँ।कल हमारे भाई साहब आए थे।कहने लगे कि हम गजानंद जी महाराज के पास गए।मुझे तो पता नहीं कि कौन  गजानंद महाराज हैं कि कौन हैं।फिर फड़के ने बताया, “ वो तो गजानंद महाराज के...।”  उस पर हमने  देखा कि आज्ञा चक्र,विशुद्धि चक्र ,फ़लाना चक्र ,तीन चक्र पकड़ते हैं।उन्होंने वहीं बैठे...l.वो भी वहीं थे(अस्पष्ट)l उन्होंने अपने अनुभव बताया गजानंद महाराज के कि उनके फ़ोटो से ही पकड़ते हैं।मैंने कहा, “लो।” और उसके तीन चक्र पकड़े हुए। मैंने कहा, “ तुमको,मैं घर में  तुम्हारी बहन बैठी हुई हूँ।तुम काहे को गजानंद महाराज को गए थे।” कहने लगे, “ सबने बोला संत पुरुष है।” मैंने कहा, “ वाइब्रेशन से देखो संत पुरुष हैं कि नहीं।कैजुअली चले गए।” उनको भी देखना चाहिए।यह कोई सहज योग हुआ।राजा बनने के बाद भिखारी बनने वाले लोगों  को निकाल देना चाहिए। लेकिन जान के नहीं बन रहे भिखारी।वो तो कैजुअलनेस में चले गए।हम उधर भी वहीं चले गए।क्या करें? हमारी बीबी ऐसी है। क्या करें,हमारा बाप ऐसा है।क्या करें, हमारी लड़की ने कहा, “ चलो, हम  भी चलेंl” फिर क्या हुआ ?  आए,तो माता जी आज्ञा चक्र पकड़ गया।पेट का वो पकड़ गया।नाभी चक्र पकड़ गया l तीन चक्र काल (कल) पकड़ लेते।अभी मैं उसकी सगी बहन इधर बैठी हूँ।तुमको गजानंद महाराज को जाने को किसने कहा था। फिर कहने लगें कि हम लोगों ने सोचा कि हम लोगों की हालत बहुत ख़राब हो गयी  तभी साई बाबा के  जाएंगे।तो मैंने कहा पहले तुम इधर आओ । अपना पेट ठीक कराओ।फिर साई बाबा के जाओ।नहीं,वहाँ भी जाके भी तुमको क्या अक्ल आने वाली है ।हज़ारों जाते हैं तो क्या। वहाँ पे तुमको माँगना क्या है।मैटीरियल चीज़ माँगनी है साई बाबा के पास से। कब मनुष्य की इच्छा पूरी होगी।अब सब हो गया न,मैटीरियली।और क्या  चाहिए तुम लोग को।राजे रजवाड़े होकर भी, क्या चाहिए तुमको अब।जो देने  को आए हैं,जो पाने का है,वह बहुत महत्वपूर्ण है मानव जाति के लिए।

परमात्मा ने  बहुत सोच विचार के तुमको बनाया है। इधर- उधर का पढ़ा हुआ दिमाग़ में इतना ज़्यादा मैल है, उस सबको उठाके फेंक  दो। फालतू की चीज़ें इकट्ठी करके रखी हुईं  हैं ।सारा जंक इस मंदिर से फेंक  दो।उस मंदिर की प्रतिष्ठा बनाओ।हर एक हृदय में एक-एक दीप  जलाने का है।अपने घर को पवित्र करो।अपने परिवार को पवित्र करो।अपने समाज को पवित्र करो।रिश्तेदारों को आपको बड़ा ख़्याल है।रिश्तेदार बहुत हो गए।उनके लिए आए।मेरी सास आयी है।अरे ! उसको मुझे देना चाहिए।उसके लिए मुझे करने का है ।क्या देगी तुम्हारी सास तुमको।जाओगे तो जूते देगी,जूते।आपके रिश्तेदार सिर्फ़ ये हैं,आप जान लो।इनके सिवा तुम्हारा कोई रिश्तेदार नहीं है।सहज योगी ही सहज योगी के रिश्तेदार हैं क्योंकि वो भाषा ही और बोलते हैं।उनका तरीक़ा ही और है।उनका  ढंग ही और है।

इसमें प्राण  लगाने पड़ेंगे अपने और प्रेम।प्रेम को बाँटना होगा। चित्त की धार पर  प्रेम बहेगा।चित्त  को पहले ठीक करो।अपने चित्त को हल्का  करो।सब दुनिया भर की चीज़ इस चित्त पर रखने से सहज योग कैसे उतरेगा। चित्त के ऊपर ही चला आ रहा है धड़-धड़-धड़-धड़-धड़ ,देखिए। प्रभु तो तुम्हारे ऊपर उड़लने के लिए बैठा हुआ है।लेकिन तुम्हारा चित्त कहाँ है।दो-दो मिनट में चित्त इधर-उधर होता है।उसके चरण में सिर्फ़ चित्त को देने का है।तुम्हारा पैसा,कौड़ी,धेला उसको कुछ नहीं चाहिए उसको।रखो अपने पास में।यह मनुष्य की मूर्खता है उसे जोड़ रखा है। उसका महत्त्व क्या। महत्व अपने चित्त का करो।उसी चित्त पे  परमात्मा उतरेगा। तुम लोगों को दस-दस बीस-बीस साल तो उन्होने जवान कर दिया। शरीर तुम्हारा ठीक होगा।मन की भावना है तुम्हारे,शुद्ध कर दी। तुम्हारे अंदर कलेक्टिव कांशसनेस आ गया।अब क्या।

अभी दौड़ रहे हो उस चीज़ के लिए।उस चीज़ के लिए। उसका महत्व ज़्यादा है तुम लोगों को। पहले भी जन्म में बहुत कमाया था । सब गोबर।यहीं  छोड़ कर गए थे।और फ़िर !और इकट्ठा करो।और फ़िर यही छोड़ कर जाओगे।कैजुअली रहना सहज  योगी के लिए बड़ी,बड़ी ही ख़तरनाक चीज़ है।गफलत कहते हैं जिसे।बड़ा भारी युद्ध  खड़ा हुआ है।आप जानते हैं कि किस क़दर दूसरे भी संहार के भी तरीक़े तैयार हो गए। सहज योग एक कमल जैसे इस कीचड़ में खड़ा हुआ है- नाज़ुक,सुरभित,सुगंधित,सुंदर।और आप उसकी पंखुड़ियाँ हैं।कीचड़  कितना भी आप पे गिरेगा, झटक जाएगा,जब आप जानेंगे कि आप कमल हैं,आप कीचड़ नहीं है। मैं कहूं किसीसे कि तुम्हारा कोई चक्र पकड़ा है,ठीक ही है।वो कीचड़ निकाल डालो।तुम तो कमल बना दिए गए हो, ना।तुम तो कमल हो।कमल पर अगर कीचड़ गिर गया तो कमल को  चाहिए कि उठा के फेंक दे।और टिकने भी नहीं वाला उस पे।हर एक को सहज योग के प्रति जागरूक होना पड़ेगा अगर सहज योग की नैया पार लगानी है तो। अपने छोटे परिवार के और छोटे-छोटे घर के प्रश्नों को लेकर मत बैठो। कब तक इस कीचड़ को  पकड़े रहोगे अपने साथ।कोई तुम्हारा साथ देने वाला नहीं है।

लड़के की शादी होगी, लड़की की शादी होगी, फैलाना होगा।होगा,होगा; नहीं होगा,नहीं होगा।उसमें ख़र्चा करेंगे,उसमें नाम कमाएंगे,और सहज योग में...।सहज योग के लिए टाइम नहीं है।सबसे बड़ी बात यह है कि भारतवर्ष के लोगों के पास में पैसा-वैसा ज़्यादा नहीं है। उनकी इतनी,देखा जाए तो,आर्थिक दशा कुछ ख़ास अच्छी नहीं है।लेकिन जान के रहना चाहिए हमें कि इसी भारतवर्ष मे वाइब्रेशन हैं जो कि सब चीज़ को कंट्रोल करता है।अभी कोई और देश होता तो कोलैप्स  हो गया होता।उसी वाइब्रेशन के सहारे तुम लोग जी रहे हो।कितना बड़ा देश है।ऐसे महान देश में पैदा हुए हो।और सब कुछ तुम जानते हो।वहाँ अंग्रेजों से तो मुझे बताना ही नहीं आता कि मैं क्या बताऊँ। देवी माहात्म्य इन्होंने पढ़ा नहीं।इतने गंदे लोग हैं वहाँ जिनको माँ नहीं मालूम। ऐसे लोगों को मैं क्या बताऊँ माँ का महत्व।मुझे तो रोना आता है।और तुम लोग तो ऐसे कैजुअल हो गए हो।जैसे दाढ़ी बनाते हो वैसे ध्यान में बैठते हो। कैसे होगा भाई।

मेरे भाई लोग बोलते है, “क्यों मर रही हो सुबह से शाम तक।तुम्हारी तबीयत को कुछ  हो जाएगा तो तुम्हारा पति हमको क्या कहेगा।रात को चार-चार,पाँच -पाँच बजे सोती हो।दिन भर मेहनत कर रही हो।क्यों कर रही हो ? क्या तुमको मिलने वाला है समझ में नहीं आता है।अभी उनको समझ में नहीं आता है।और मेरे भी समझ में नहीं आता। उनकी मेरी समझ जब एक बैठेगी तभी कुछ काम बनने वाला।अकेले मैं लड़ सकती हूँ, ना।लेकिन उससे तुम लोगों को क्या लाभ होगा।कैजुअल रहना, कैजुअली चलना  अपने प्रति उदासीनता है,अपना अनादर है ।स्वयं ही जिस राजा को सारा धन मिल गया हो,वो कैजुअली रह रहा है।अरे ! राज करो,विराजो।छोटी-छोटी बातों को ले करके क्या सहज योग को ख़त्म करने वाले हो।अपने अंतर को साफ़ करो,अपने हृदय को साफ करो,चालाकी छोड़ो।अपने हृदय  को साफ़ करके देखो कि क्या हम अबोधिता में , इनोसेन्स में  बैठे हुए हैं।मेरे ऊपर कोई उपकार नहीं हो रहा है आपका।आप ही पर,अपने पर ही...।

आप जो माँग  रहे थे,सालों से खोज रहे थे,वही मिल रहा है।अब चरम सीमा पर आने  पर यह क्या पागलपन  लगा रखा है।जो चरम सीमा पार आ आ चुका है उसको मुख मोड़ते आपने देखा नहीं होगा। लेकिन मैंने बहुतों को देखा।पहले तो चिपकाना पड़ता है।चिपको,चिपको,चिपको।कभी-कभी ऐसा भी विचार बनता है आप लोगों का कि हम लोग तो क्या कर सकते हैं,हमारे तो देश में इतनी ख़राबी है,हम लोग तो ग़रीब आदमी हैं यहाँ पर, हमारी  तो  परेशानियाँ हैं। हम  क्या देश का उद्धार करेंगे।माताजी यों ही हमको चढ़ातीं हैं ।अच्छा है कि आप के पास पैसा नहीं है।इतने वो पैसे वालों को रियलाइज़ेशन दिया है,कहाँ हैं।इसमें कौन है। दो चार हैं और वो भी कंजूस,कंजूसी करते हैं।बहुत पैसे वाला  तो कोई है ही नहीं अपने पास में ।लाखों पति,करोड़पतियों को दिया है रियलाइज़ेशन।क्या कर रहें ।अच्छा है,पैसा नहीं है। उसकी झंझट तुम्हारे बहुत कम चिपकी हुई है। कम पैसे हैं,बहुत अच्छा है। देख लिया मैंने ऐ पैसे वालों को।बड़े-बड़े पदाधीशों को देखा,बड़े-बड़े मिनिस्टरों को देखा ।ए देखा।क्या है उनके...। तुम्हारे जैसा आनंद तो वो लेते ही नही है।पार हो गए,बैठ गए उसके बाद में ढब से। बड़ा पैसा लेकर बैठेंगे।बड़े-बड़े मिनिस्टर हुए,बड़े-बड़े सेक्रेटरी हुए हैं पार।क्या किया उन्होंने।उनके घमंड  के मारे भगवान बचाए रखें।भगवान के पास में कौन है सेक्रेटरी और कौन है राजा।

( श्री माता जी किसी से मराठी में बात कर रही है)

वो आपसे भी अच्छे हैं कि उनको कोई पैसे का गंध ही नहीं है। और भी अच्छे हैं।उनको कोई पोज़ीशन नहीं है।इन सब मूर्खताओं से छूटे हुए हैं।इनको तो बस माताजी चाहिए।कल कुछ बच्चे आए थे।उनकी माँ ने कहा कि अब चलो पहले।नहीं अभी थोड़ी देर तो ठहरो ना।उनको कोई चॉकलेट नहीं दे रही थी।कुछ नहीं। अपने बैठे थे माताजी के... ।यही हमको चॉकलेट चाहिए ।हमको सिनेमा-विनेमा कहीं नहीं जाने का।हम को यही चाहिए।माताजी के पास चलो।वो ज़्यादा समझते हैं तुम लोगों से।तुम भी इनके जैसे हो जाओ।सब कुछ छोड़ दो पिछला।ऐसे ही हो जाओ फिर से तुम।बच्ची हो गए हो अब।क्या सुंदर रूप है।ऐसे तुम भी थे तो बेटे।तुम भी ऐसे ही थे सब लोग।ये कहाँ से ऐसे विद्रूप हो गए सब लोग।अपनी विद्रूपताओं  से घबड़ाओ । दूसरों की सुरूपता को देखो।मैं जब चली जाऊंगी तब सहज  योग पर ...।माँ जब चली जाती है तो घर संभालना बच्चों का काम हो जाता है।आने पर दिखना चाहिए कि सहज योग बढ़ा के रखा हुआ है,मेरे बच्चों ने।और नहीं तो आने पर दिखा आठ-दस वहाँ उनके आज्ञा चक्र पकड़े हुए हैं।किसी का नाभी चक्र पकड़ा है।किसी का विशुद्धि चक्र  पकड़ा है।कोई उनके पास चले गए।कोई  बीमार पड़ गए।किसी की हालत ख़राब। किसी की बीबी अस्पताल में।कोई पागलखाने में । अरे भाई,ये क्या हो गया।

अब  ये नहीं  सोचना  कि  हम छोटे आदमी हैं।अरे ! तुम लोग बहुत बड़े आदमी हो। ये बड़े-बड़े किसी काम के नहीं,पार ही नहीं होते।अपना  बड़प्पन जानकर के बात  करो। अपने को खोल कर के बात करो।एक अक्षर सहज  योग में  जो बोलता  है,सरस्वती साक्षात वहाँ आके वहाँ बैठ जाएंगी। मैं  आप से बताती हूँ ,आप बोल के देखिए ।आपके अनुभव होएँगे  । सहज योग पे बोलना शुरू करो।सरस्वती आप के वाणी में आ जाएंगी। लिखना शुरू करो,आपके लेखनी में आ जाएंगी।किसी कार्य को लो,साक्षात हनुमान खड़े हैं हाथ जोड़ करके कि माँ बोलो,किसके साथ खड़ा हो जाऊँ मैं । हनुमान जी सारा काम कर रहे है आपका।कोई भी काम लो माँ का नाम लेकर के। कोई सा भी काम संसार का लो,चाहे किसी चीज़ का, वो करेंगे ।और सहज योग के लिए तो साक्षात पाँचो चिरंजीव खड़े हुए हैं,आपके लिए। सब लोग अपनी  शक्तियाँ तुम्हारे ऊपर लगाकर  के पीछे बैकग्राउंड में खड़े हुए है।और देखा क्या कि नट जी जो आए हैं उनके हालत ख़राब।वो  इधर-उधर देख रहें है। नाटक कैसे रचेगा। आधा-अधूरापन नहीं चाहिए।

मेरे को टाइम नहीं मिलता माताजी ध्यान में बैठने को।टाइम नहीं मिलता,मतलब क्या।टाइम है किसके लिए।किसने दिया टाइम तुमको।अपने  लिए नहीं मिलता  तो भगवान बेचारा क्या...।चार बजे सवेरे उठना चाहिए।तुम्हारी माँ को देखा है तुमने।कितने घंटे सोती हैं।चार बजे सवेरे उठ करके बैठो।अपने मन से कहो, “चार से पाँच बजे तक ध्यान में जाने का है।” निद्रा-उद्रा फ़ेंक देने का।रात का जागरण छोड़ो ।फ़ालतू लोगों से बातचीत करना छोड़ो।फ़ालतू एसोसिएशन छोड़ो।रिश्तेदारी छोड़ो।बेकार के लोग हैं।सब भूत वाले हैं ।उनके लिए अपना टाइम बर्बाद करने के लिए हम हैं क्या यहाँ पर।मैं तो एक भी क्षण, आपको आश्चर्य होगा कि,सहज योग  के सिवाय बिताती नहीं हूँ- एक भी क्षण।हमारे पति  के ऑफ़िस में हज़ारों आदमी आते हैं।जब कभी रिसेप्शन होता है तो हज़ारों आदमी से हाथ मिलाना पड़ता है।जागृति दो ।हाथ मिलाते हैं ,जागृति उसको  दिया। वो फट से देखती हूँ,जागृति हो गई।मुझको आती है हँसी।

जिस देश में जाती हूँ,उस देश में जागृति देती हूँ।जिससे बात  करती हूँ,उसको जागृति देती हूँ।वो बोलते रहता है,उसको उधर जागृति देती रहती हूँ ।वो अपना  बोलते रहता है उसको उधर जागृति देती रहती हूँ।वो अपना बोलते रहता है अपनी  चीज़।जहाँ मौक़ा मिलता है, जागृति देती रहती हूँ।विक्टोरिया स्टेशन पर टिकट कलेक्टर,एक था मुसलमान।तो उससे वो टिकट लेने के  टाइम में मैं जब खड़ी थी तो लाइन बहुत लंबी थी। तो मैं दे रही थी।पाकिस्तान का होगा।पता नहीं,जहाँ का भी हो।हाँ,पाकिस्तान का था। तो उसको मैं जागृति दे  रही थी खड़ी-खड़ी।सामने वालों को भी जागृति दे रही थी,उसको भी।जैसे  उसको टिकट दिया ,उसने मेरी ओर देखा ,पार हो गया।तो वो सबका टिकट देकर अंदर आ गए।आकर के  मेरे  कंपार्टमेंट में बैठ गया। उस कंपार्टमेंट में अकेली बैठी थी ।कहता है, “आप कौन है।आपमे इतनी कशिश कौन कैसी है।” मैंने कहा, “आप कौन है।” कहने लगे, “मेरा नाम हुसैन है।” फिर मैंने कहा, “बैठो,हुसैन मियाँ।ऐसे हाथ करो।” कहने लगे, “यह क्या हो रहा है,ठंडा।आप कौन हैं।” मैंने कहा, “देख लो कौन हैं,पहचानो।”

रोम में मैं गई थी।बहुत दिन पहले  की बात है ।वहाँ बहुत से आर्टिस्ट थे ।कुछ पेंट कर रहे थे। एक को पार कर दिया।वो उठा और आकर के  धीरे से  पहले उसने किसी से कुछ कहा।और आकर के दोनों पैर पकड़ करके बैठ गया।रोने लग गया जोर-जोर से कि माँ तुम कब आए। अब तो मैं वहाँ बड़े भारी अफ़सर की बीबी  बनकर गयी थी।तीन आदमी घर में ,चार आदमी घर में खड़े हो गए।वो लोग सब एम्बरस हो गए कि यह क्या कर रहा है ये।कहने  लगे कि, “नहीं माँ ,तुम मुझे मिल गई।रात में तुम स्वप्न में आईं थीं ।तुमने कहा था कि मैं ऐसी साड़ी पहन के आऊँगी। वैसी तुम पहन के आ गईं।” एक क्षण  भी सहज योग के सिवा मुझे कुछ सूझता ही नहीं। पिछला भूल गई मैं।बड़े-बड़े जन्म हुए हैं।बड़े-बड़े लोग हो गए सब लोग।पिछला-अगला सब भूल गईं हूँ। यहीं क्षण में सहज योग ही मुझे याद है और मुझे कुछ याद नहीं। ऐसे ही आप लोगों को भी हर क्षण, हर पल सहज योग ।जहाँ बैठे हैं,वहीं पे...।घड़ियाँ फेंक दो उतार के।घड़ियाँ फेंक दो।घड़ियों की ग़ुलामी फेंक दो।सहज योग की ग़ुलामी करो।सहज योग तुम्हारी घड़ी है।साढ़े बारह बज गए उस दिन,कोई हर्ज़ा नही। बैठे हुए हैं।तीन बज गए ,बैठे हुए  हैं।सहज योग क्या टाइम का ग़ुलाम है,क्या घड़ी का ग़ुलाम है।किसी कायदे क़ानून के हम ग़ुलाम नहीं हैं।हम सिर्फ़ सहज योग में खड़े हुए हैं।

कितना भी टाइम लग जाए,बैठे रहेंगे।जहाँ भी बैठे,बैठेंगे।हम कोई पेट के ग़ुलाम हैं जो टाइम से खाएं।हम किसी  के भी ग़ुलाम नहीं है।होते रहता है,सब चीज़ होने  वाली है।अपनी ग़ुलामी पहले छोड़ो सब चीजों की।जितनी  पुरानी ग़ुलामियाँ है,सब छोड़ो।सब पहले घड़ियों को फेंको उठाकर के।सिस्टम नहीं बनाओ किसी चीज़ का।सहेज योग में सिस्टम नहीं बन सकता।उसके अपना सिस्टम बनता रहेगा।उसके सिस्टम  को बनने दो।तुम लोग ने सिस्टम बनाया तो जड़ हो जाएगा।डिसिप्लिन मत बनाओ।उसकी डिसिप्लिन चलने दो अपने अंदर में।हाँ,जो लोग पार नहीं हुए है, उनके लिए डिसिप्लिन जरूरी है।वो तुम करो।लेकिन जो पार हो चुके हैं,उन्हें अपनी  डिसिप्लिन अंदर करनी  है।अपने आप अंदर डिसिप्लिन हो जाएगा।सहज योगी का अपना अंदरूनी डिसिप्लिन है।वो अगर इंडिसिप्लिन करे तो उसकी माफ़ी नहीं  है।और जो सहज योगी नहीं है,उसको माफ़ करो क्योंकि वो अभी जानता नहीं है डिसिप्लिन क्या चीज़ है।उसको तो सांसारिक डिसिप्लिन मालूम है डंडे  वाली।सहज योगी की अपनी डिसिप्लिन अंदर से आने दो।अपने अंदर से ही उसको जगने दो।देखो, तुम लोग कितने उसके डिसिप्लिन में चल रहे हो।उसके हाथ पैर के साथ घूम  रहे हो।उसकी लहर के साथ उठ रहे हो।समुंदर के लहर की  किसने डिसिप्लिन बांधी है। यहाँ बैठे-बैठे आप लंदन में  कौन से टाइम में हाई टाइड आएगी,लो टाइड आएगी, यह बता सकते हैं  इस जगह में बैठें। किसने बाँध के रखी है उसकी डिसिप्लिन जो आप किसी की डिसिप्लिन बाँधने लग गए।उसके डिसिप्लिन  में उतरना सीखो। उसके इशारे में और उसके यंत्र में बजना सीखो।उसका यंत्र चल रहा है।अपना कुछ मत बनाओ।अपना बस यह कहो कि चलो सहज योग में उतरो।चलो लगाओ टाइम उसी में।घड़ियाँ लगानी हैं तो सहज योग के लिए। अलार्म लगाना है तो सहज  योग के लिए।

(श्री माता जी किसी से मराठी भाषा में बातचीत कर रही हैं।)

ए देखिए।यह उमर है और यह सहज योग है।

(श्री माताजी किसी से मराठी में बातचीत कर रही हैं।)

संसार का एक पत्ता भी उसके डिसिप्लिन के बग़ैर नहीं चल सकता।उसके डिसिप्लिन में  अपने को घोल  दो।उसकी हारमोनी में चले जाओ।उसके साथ हार्मोनाइज़ करने को पूरी तरह से।जब वो भी उठता है तो उठ गए।जब वो गिरता है तो गिर गए।जब हम अपना अपना कुछ लेकर के बैठ जाते हैं तो उससे अछूते रह जाते हैं।अपने को उसी के साथ मोल्ड करके चलो।सिर्फ़ सहज योग से हो सकता है और किसी चीज़ से नहीं हो सकता।और  कोई सांसारिक चीजों से नहीं हो सकता उसका काम।उसका एक ही तरीक़ा हज़ार बार  बताया। फिर से बता रही हूँ।फिर-फिर बता रही हूँ कि आपका जो क़िला  है,आपका जो है फोर्ट्रेस है वो है निर्विचारिता।निर्विचारिता में जानो।वहीं जान जाओगे सब।कोई भी काम करना है,निर्विचारिता में जाओ।सारा संसारी काम निर्विचारिता में करते ही साथ में आप जानिएगा कि कहाँ से कहाँ डाइनैमिक हो गए मामला। फूलों को खेलते हुए किसने देखा है।फलों को लगते हुए किसने देखा है।संसार का सारा जीवंत कार्य होते हुए किसने देखा है।हो रहा है।उसी डायनामिक्स में,उसी लिविंग चीज़ में आप मूवमेंट कर रहें हैं। वो निर्विचारता  से आ रहा है,ना।उस  स्थान पे आप बैठे हैं जहाँ से सारा संसार खिलता है।निर्विचारिता में ही उसकी आदत लगाइए।हर समय निर्विचार में रहने प्रयत्न करें।सारा कार्य संसार का उसी से होता है। और आप का भी होगा।फ़ालतू - सालतू सब चीज हो जातीहै।लेकिन अंदर का चलना आप ही को करना है। कोई उमर- वुमर का तक़ाज़ा नहीं है कि हम बुड्ढे हो गए।कोई बुडढा नहीं है।अभी-अभी तो पैदा  हुए कितने साल हुए।दो-चार साल हुए होंगें,और क्या।अभी  तो छोटे-छोटे बच्चे हैं, सारे।उमर का तकाज़ा नहीं है। निर्विचारिता में रहना चाहिए।यही आपका स्थान है।यही आपका धन है।यही आपका बल है,शक्ति है।यही आपका स्वरूप है।यही आपका सौंदर्य है।यही आपका जीवन है।निर्विचार।निर्विचार होते ही बाहर का जो यन्त्र है वो पूरा की पूरा आपके हाथ में घूमने लग जाता है।निर्विचारिता में रहिए।वहाँ पर न समय  है,न दिशा है,न कोई छू सकता है।।सिर्फ़ जीवंतता का दर्शन होता है कि जीवन कैसे खिलता है। उसके सौंदर्य का दर्शन होता है।उसके ऐश्वर्य का दर्शन होता है।और उसके सत्य का दर्शन होता है।उस जगह से देखिए जहाँ से जीवन की धारा बहती। लेकिन निर्बुद्ध बनना ,महामूर्ख बनना,कैसे वो आपको दिखाएगा।या हृदय शून्य होना, प्रेम रहित होना, सेल्फिश होना,सेल्फ़सेंटर्ड होना,अपने बारे में सोचना,अपने को बड़ा ऊँचा समझ लेना,वो  कैसे दिखाएगा आपको मार्ग।कुरूप होना,अत्याचार करना।सहज योग की भी हर एक गति में,मोमेंट में कितना सौंदर्य होना चाहिए। उसको करते वक़्त भी उसमें कितनी श्रद्धा होनी चाहिए। कुंडलिनी उठाते वक़्त भी हाथ में कितनी धार्मिकता होनी चाहिए कि आप किसी की कुंडलनी है, किसी की माँ की पूजन कर रहे हैं।कितना उसके प्रति आदर होना चाहिए,कितना विचार होना चाहिए,हर एक चीज़ में आपके बिहेवियर में,आपके बातचीत में,आपके बोलने में,आपके दुलार में,आपके हँसने में,आपके रोने में,हर एक चीज़ में हृदय का कितना दर्शन होना चाहिए। विशाल है कोई।विशालता दिखनी चाहिए आप के अंदर से।आकाश के दर्शन होने चाहिए।पानी की पवित्रता झलकनी चाहिए आपके अंदर से।सूर्य की तेजस्विता आपके मुख पर होनी चाहिए।चंद्रमा की शीतलता आपके अंदर से बहनी चाहिए।सर्वगामी होना चाहिए आपको,हवा के जैसे।

सबके प्राणों में आपका प्राण स्पंदन कर रहा है इस वक़्त में।जान लीजिए।अपने प्राणों के साथ मत खेलिए। अत्यंत श्रद्धावान और भक्तिपूर्ण नतमस्तक होकर के उसको स्वीकार करें जो ऊपर से नवजीवन परमात्मा हमारे अंदर डाल रहा। स्वीकार्य हो उसका प्यार ।उसकी अनुकंपा स्वीकार्य हो आपको।सिर्फ़ उसके लिए नहाने  की ज़रूरत नहीं,हाथ धोने की ज़रूरत नहीं,कुछ करने की ज़रूरत नहीं।हृदय की सफ़ाई चाहिए सिर्फ़ ।हृदय साफ़ कर लो।प्रभु हमारा हृदय साफ़ करो।हमारा छल कपट छोड़ो तुम। अपने हृदय को साफ़ करो।उस हृदय कमल में उतरने वाले हैं वो।हृदय को साफ़ करो।क्या हमारा हृदय साफ़ है।किससे छल-कपट कर रहे हो।किससे झूठ बोल रहे हो।तुम सभी एक हो।किसी एक को मेरा कहना कभी हो ही नहीं सकता है।सब  के लिए कह रही हूँ।तुम एक ही  शरीर में हो और वो भी मेरे ही शरीर के अंदर हो। मेरा ही प्रोजेक्शन हो।मैं अपने को ही कह दे रहीं हूँ।मैं दूसरे किसको कहूँ ।दूसरा है कौन। तुम बीमार होते हो तो अंतर से वही पीड़ा होती है जैसे कि मैं ही स्वयं बीमार हो गयी हूँ। और तुम सुखी हो तो वही आनंद आता है जैसे कि मैं ही महासुखी हो गयी हूँ। तुम लोग अगर सुखी नहीं हो तो मुझे कोई  सुख अच्छा नहीं लगता।तभी रात दिन जगती रहती हूँ तुम्हारे लिए।

जो जिससे बन पड़ता है,जिसके पास समय है वो समय दें।पूर्णतया समय दें इसको।अब हमारा आश्रम बनने वाला है। उसके लिए रुपया दें जिसके पास रुपया है।देना पड़ेगा।आप इधर-उधर रुपया ख़र्च करते हैं।क्या फ़ायदा हुआ,सारे रुपया आजतक ख़र्च किए ।मुझको कुछ तुम्हारा रुपया नहीं चाहिए।मुझको कुछ नहीं चाहिए।मुझको कोई ख़र्च नहीं करने का ।तुम्हारे लिए आश्रम बन रहा है।तुम्हारे भाई-बहनों के लिए आश्रम बन रहे हैं।उनको वहाँ रहना है।अब ये बच्चे पैदा हो रहें हैं,पार हुए। उनके लिए स्कूल चाहिए।वहाँ उन बच्चों को संभालने वाला कोई चाहिए।उसके लिए रुपया दो।बग़ैर रुपये के वो खड़ा कैसे होगा है।तुम्हारे हृदय से एक रुपया भी निकलता है,उसका बड़ा महत्व है।ऐसे यहाँ पर लोग आतें हैं जो एक रुपया भी नहीं ख़र्च करना चाहते। ऐसे भी लोग हैं यहाँ पर। ऐसे कोई ग़रीब लोग तो यहाँ है नहीं।ऐसे हो तो ठीक है।लेकिन एक रुपया निकालने में भी कंजूसीपना करने वाले क्या सहज योगी हो सकते हैं,क्या। सुनते हैं तो मुझे आश्चर्य लगता है। एक-एक रुपये के लिए परेशान करते।पाँच-पाँच रुपये के लिए परेशान करते। और जिनके पास पैसा है वो रुपया दें। काफ़ी हज़ारों में रुपया देना पड़ेगा।लाखों में रुपया देना पड़ेगा।किसने दिया तुमको रुपया।मुझको नहीं चाहिए।मुझको क्या दोगे तुम।तुम अपने लिए तो दो,भाई।अपने भलाई के लिए दो।कल तुम ही लोग अपने बाल-बच्चों को लेकर उन आश्रम में आकर रहोगे। मुझे मालूम है।फ़ोकटखोरी करने की कोई ज़रूरत नहीं।राजे जैसे रहो।फिर जब हम फ़ोकट का नहीं खाते तो तुम भी नहीं खाना फ़ोकट का।

जो कुछ होता है,करो।जिसे टाइम मिलता है, टाइम करो। जिसे मेहनत होती है, मेहनत करो। जिसे जागृति होती है, जागृति दे।पार होती है,पार करो।भूत निकालते हो, भूत निकालो ।करो सहज योग में ।करना  पड़ेगा। बग़ैर करे हुए तुम्हारा जो ईगो है,मरने नहीं वाला।और तुम्हारा सुपरईगो है जो,भागने नहीं वाला। जब तक सहज  योग में  कुछ करोगे नहीं,फिर सेआएगा,पकड़ेगा।माताजी मेरा सर पकड़ गया।माताजी मेरी लड़की भाग गई। माताजी मेरे बाप का ऐसा हो गया।होगा ही ।मैं कुछ नहीं करती हूँ।गण भी कुछ नहीं करते हैं।तुम्हारी जहाँ कमज़ोरी आई ,वहाँ भूत तुमको ही पकड़ता है।मेरे को नही पकड़ता है।क्यों नहीं पकड़ता है मेरे को।

माताजी ने हमको क्या दिया। उसको इतना दे दिया।माताजी ने उसको इतना....।अरे ! उसे उसको मिलने का था,मिल गया।तुमको जो मिला है,कुछ कम नहीं है। तुम्हारे तो इसका कोई मूल्य ही नहीं, जो मिला हुआ है।इसीका सन्तोष आना चाहिए अंदर से । पकड़ो अंदर में उस संतोष को। उस संतोष में खड़े हो जाओ। मैं कैसे कहूँ तुमसे।इसके भी कंप्यूटर होते हैं।उसका प्वाइंट होते हैं।संतोष मे एक उंगली दबाओ तो संतोष  जागृत हो गया। एक अंगुली दबाओ तो आपका इनोसेंस जागृत हो जाएगा। एक दबाओ तो  सत्य जागृत हो जाएगा। ये सब अंदर मे है आपके।ऐसी-ऐसी  उंगलियां दबाने से एक सारा प्रोग्राम सेटिंग हो सकता है। माताजी ऐसे ही अपना करती रहतीं हैं।

पर पहले वहाँ पें इनोसेंस थोड़ा होना तो चाहिए। वहाँ पे संतोष थोड़ा सा होना तो चाहिए।नहीं तो उंगली दबा ,अंदर से क्या निकलेगा,वैक्यूम ।अंदर कुछ है ही नहीं। अंदर जिसने संतोष  को जोड़ा है, वही तो दबाने पे संतोष पे पहुँचे हैं,संतोष में  बैठे हुए हैं,इस वक़्त में।धर्म पे पहुँचे हुए हैं।धर्म में बैठे हुए हैं,इस वक़्त।सब अपना धन जोड़ कर रखा हुआ है।सालों-सालों का शरीर जला कर आपके सामने खड़े हुए हैं।ऐसा ही आप लोगों को भी,एक-एक चीज़ जोड़ो।संतोष बहुत हो गया।संतोष। इनोसेन्स में आओ,धर्म में आओ,सत्य में आओ,प्रेम में आओ।सबके बटन हैं।कैसे होगा।कैसे करें,यह सहज योग को कहना नहीं।  सब होता है।कैसा शब्द ही नही है उसमें। जो-जो कमाना है, सब कमा सकते हैं आप अपने अंदर में। संतोष चाहो,संतोष कमा  सकते हैं।सब चीज़ कमा सकते हो,अपने अंदर रख सकते हो। रखो,फिर बटन दबाओ।जो चीज़ चाहिए,मिलती जाएगी आपको। मशीन,मशीन बन जाएगी अंदर में।अब मैं कैसे क्या करूँ,मेरे समझ में नहीं आता कि तुम्हारे अंदर उसका उपार्जन कैसे हो।अपना उपार्जन जोड़ो।अपना उपार्जन जोड़ो।अच्छा ! हाँ!

[श्री माताजी मराठी में बात करके अपने प्रवचन को समाप्त कर देतीं हैं।]