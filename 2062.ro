3 august 1986
Bhoomi Devi Puja
Shudy Camps Park, Shudy Camps (England)
Shri Bhoomi Devi Puja

03.08.1986 – Cambridgeshire, Anglia

Astăzi ne-am adunat aici pentru a face Puja pentru Mama Pământ. O numim Bhumi Puja, Shri Dhara Puja.

Mama Pământ este numită Dhara. Așa cum știți, „dha” înseamnă „susținere”. Radha - cea care susține energia este Radha. Iar Dhara, care este însăși susținerea, este cea care ne susține. Trăim pe suprafața Ei. Așa cum știți, Mama Pământ se rotește cu o viteză extraordinară și fără forța Ei de gravitație nu am fi putut exista pe acest pământ. În plus, asupra Ei se exercită o presiune atmosferică atât de mare!

Ea înțelege, gândește, coordonează și creează. Asta puteți descoperi numai când sunteți un suflet realizat. Ați văzut cum absoarbe tot ce este negativ în voi, când stați desculți pe Ea, respectând-o și rugând-o să vă absoarbă negativitatea cu o lumânare în fața voastră, așezată în fața fotografiei Mele. Ea Mă cunoaște, pentru că este mama Mea. Este bunica voastră, putem spune; de aceea vă hrănește, de aceea are grijă de voi! Dimineața devreme când ne trezim și ne așezăm picioarele pe Ea, ar trebui să spunem: „O, Mamă, te rugăm iartă-ne pentru că te atingem cu picioarele.” Dar nu contează, copiii își pot atinge mama cu picioarele sau cu mâinile, nu contează.

Ea este cea care a creat corpul lui Shri Ganesha. Ea este cea care este reprezentată în noi de energia Kundalini. Ea însăși se deplasează în spirală în jurul Soarelui. Soarele se deplasează și el în sus și în jos, iar ea se deplasează în jurul Soarelui în spirală. Dar pentru că ambele mișcări sunt relative, nu vedeți mișcarea Soarelui. Legătura dintre Mama Pământ și toate celelalte stele, planete și constelații este menținută cu mare grijă constantă și variabilă.

Când vorbiți despre materialism, acționați împotriva Mamei Pământ. În loc să învățați calitățile Ei subtile, voi încercați s-o exploatați, să scormoniți în interiorul Ei, s-o folosiți pentru scopurile voastre egoiste. Ce face Ea pentru voi? Creează aceste fructe minunate, pentru ca voi să le mâncați; creează copaci frumoși, pentru ca voi să vă faceți mobilă, să vă faceți case frumoase! Vă dă iarbă verde pentru a vă detensiona! Poartă atâtea râuri și atâtea oceane imense pe suprafața Ei! Întinderea Ei este mai mare decât a celui mai vast ocean.

Deși este atât de măreață, tot ceea ce facem noi este să o exploatăm cu totul, fără discernământ. Ca urmare încep să apară reacțiile. Frumosul ciclu al naturii e distrus de atitudinea noastră agresivă și total lipsită de discernământ. Cu toate astea Mama Pământ nu reacționează, nu reacționează prea mult. Însă la un moment dat eterul începe să acționeze și aveți așa-numitele ploi acide, plastic, tot felul de probleme care apar din această activitate nesăbuită.

Când am început să producem utilaje fără niciun echilibru, am început să le producem într-un mod nebunesc. Ca rezultat, am devenit sclavii lor. Nu mai putem face nimic cu propriile noastre mâini. Din cauza utilajelor oamenii ajung șomeri. Așa cum am spus de multe ori, utilajele sunt pentru noi, nu noi pentru utilaje! Dar în ziua de astăzi situația este foarte diferită. Suntem cu totul dependenți de mașini – din nou același comportament lipsit de discernământ, din nou aceleași dezechilibre.

Mama Pământ ne învață echilibrul. Dacă nu ar fi fost în echilibru, noi toți am fi fost terminați. Ea ne învață gravitatea, ne învață cum să fim atractivi pentru o altă persoană, fără ca aceasta să știe, fără să simtă, fără a domina, fără a hipnotiza, fără a o face să se simtă obligată, ci doar să manifestăm forță de atracție și să dăruim fără așteptări. Mama Pământ ne dăruiește, fără să aștepte nimic de la noi, indiferent dacă o respectăm sau nu, indiferent dacă o tratăm sau nu cum se cuvine. Dar se întâmplă uneori să se supere foarte tare - așa cum ați auzit că în Mexic a erupt. Știți ce se întâmplă în Mexic - v-am spus cu mult timp în urmă - că oamenii practică magia neagră, produc tot felul de droguri. Columbia face același lucru. Deci dacă comiteți asemenea acte pentru a-i răni pe oameni, atunci Ea se manifestă sub forma vulcanilor; undeva începe să erupă un vulcan.

Așa cum știți, Los Angeles și toate aceste locuri de pe coasta de vest a Americii sunt încă în pericol din cauza vulcanilor. Tot felul de guru s-au stabilit acolo și se practică toate formele de magie neagră. Acolo vrăjitoria este recunoscută oficial. Cei care o practică sunt înregistrați oficial. Nimeni nu se ferește să facă ceva, considerând că este o libertate umană să faci tot felul de lucruri demonice. În numele libertății umane fac tot felul de lucruri oribile. Ca o consecință, Mama Pământ reacționează. Întotdeauna reacția este la nivel colectiv, e o reacție la nivel colectiv întotdeauna, țineți minte vă rog! Atunci când Sita a hotărât să-L părăsească pe Shri Rama, Mama Pământ însăși s-a deschis și a luat-o în interiorul ei. Aceasta este îmbrățișarea Mamei, nu este vorba de distrugere sau erupție. Însă erupția vulcanilor lovește în mod colectiv, iar uneori chiar și oameni nevinovați pier de asemenea.

Moartea nu există în limbajul divin, cei care mor putând să se nască din nou. Dar moartea poate fi uneori folosită pentru a-i pedepsi pe oameni, pentru a-i distruge, pentru a-i scoate din scenă. Asta face și Mama Pământ. Uneori mânia Ei poate fi atât de mare, încât poate distruge pe loc mii și mii de mile de pământ, ucigând mulți oameni care sunt extrem de necredincioși și necolectivi.

Și în Sahaja Yoga cei care nu sunt colectivi, care încearcă să fie necolectivi, sunt pedepsiți de Mama Pământ, dar într-un mod foarte discret pe care ei trebuie să-l înțeleagă. Sau, am putea spune, într-un mod foarte subtil. Când Sahaja Yoghinii devin necolectivi, spunând: „Asta este casa mea, căminul meu, este intimitatea mea, soția mea, copilul meu, lucrurile mele.” „Nu pot să vin la Puja, pentru că am o problemă.” „Nu pot face munca asta pentru Sahaja Yoga, pentru că s-a ivit problema asta”. Când nu sunt colectivi, atunci, într-un mod foarte subtil, Mama Pământ, reprezentată în interiorul nostru sub forma energiei Kundalini, se supără. Și când se supără, începe să acționeze într-o manieră, care poate fi foarte periculoasă pentru oameni.

Tendința de a acapara nu este caracteristică Mamei Pământ. Ea nu acaparează pe nimeni. De exemplu, dacă ești indian, poți veni în Anglia, poți merge oriunde, poți trăi oriunde. Ea nu stăpânește pe nimeni ca atare; numai noi, ființele umane, am împărțit această lume în țări diferite, în locuri diferite, toate fiind ideile sau prostia noastră! Există o singură lume, o singură lume creată de Dumnezeu! El nu a creat...

(Shri Mataji se adresează unui Sahaja Yoghin) E incomod să vorbesc cu microfonul aici. În regulă, acum e mai bine. Să îl trag mai în față? E în ordine, acum e mai bine. Este greu de manevrat. În regulă. 

Mama Pământ nu a creat toate aceste națiuni. Există numai defileuri prin care curg mari fluvii. Există locuri în care Mama Pământ s-a ridicat, iar acolo au apărut munți. Toate sunt multitudinea de forme și varietăți pe care le ia, numai pentru a crea frumusețe. Presupunând că întreaga lume ar fi arătat ca un cap pleșuv ce s-ar fi ales de noi? Înainte de toate am fi alunecat cu toții, cred! Sau ce s-ar fi întâmplat dacă n-ar fi fost decât păduri peste tot, sau numai munți peste tot, sau numai râuri pretutindeni? Ca să creeze frumusețea, Ea a folosit toate aceste lucruri pentru a ne face fericiți, pentru a ne da bucurie, pentru a ne desfăta.

A creat această scenă frumoasă pentru noi. Iar noi ce am făcut? Am împărțit-o în bucăți, considerând că: „asta e țara mea, asta e țara ta, asta e țara lor.” Când murim care este țara noastră? Suntem cu toții trupuri moarte, indiferent că suntem înmormântați în biserică sau sub cerul liber, suntem cu toții în Mama Pământ. Noțiunea pe care ar trebui să o avem cu privire la „țară” este că noi suntem plămădiți din Mama Pământ. Deci trebuie să înțelegem că acest trup este făcut din Mama Pământ, în care trebuie să se și întoarcă, și e o prostie să credem că aparținem unei țări sau alteia. Desigur, acesta este cel mai mare miracol al Mayei: că oamenii știu asta și totuși nu vor să creadă! Sunt atât de multe adevăruri pe care le știu, lucruri sigure, pe care le cunosc, dar nu vor să le creadă. Sau le cred, dar nu vor să le accepte! Și chiar dacă le acceptă, nu vor să știe de ele!

 E un miracol bizar în privința ființelor umane, faptul că știu că nimic nu le aparține. Când venim pe acest pământ, mâinile noastre sunt așa (închise)... Când plecăm, ele sunt așa (deschise)... Cu toate acestea, cu toată această înțelegere, încă încercăm să ne jucăm feste, să ne înșelăm singuri și ne închipuim că suntem dintr-o țară sau alta, că suntem atât de măreți și așa mai departe. Însă ființele umane s-au născut în alte vieți în alte țări decât cele în care sunt acum. Acest lucru a contat bineînțeles, privind tradiția și înțelegerea vieții la nivel uman. Pământul rămâne la fel, dar aceste lucruri se schimbă. 

Clima poate fi diferită, de aceea fructele pot să varieze! Este vorba de adaptare. În planul acestei creații există o adaptare atât de armonioasă, fără certuri, fără probleme, fiind vorba din nou, doar de varietate. Dacă, să spunem, bananele ar crește peste tot în lume, cui i-ar păsa de ele? De exemplu, dacă le dai indienilor banane, vor râde. Dar dacă le dai mere, vor spune: „Oh, mere! Așteaptă, nu pleca!” Pentru englezi este exact invers. Dacă vrei să le dai un măr, se vor uita la tine spunând parcă: „Ce-i cu omul ăsta?”

Așadar acesta este stilul Ei de a se juca și de a vă da tipuri diferite de climat, de produse, ca să vă bucurați de varietate. Dacă nu există varietate, nu vă veți putea bucura. Cât de mult vă înțelege Ea pe voi și cât de mult o înțelegeți voi pe Ea? Pentru un Sahaja Yoghin este important să înțeleagă că nu va lua nimic din această lume, în care totul nu este altceva decât lut. Iar lutul va rămâne aici și va dispărea pentru totdeauna. Ce vom lua cu noi? Ce va rămâne totuși cu noi? Întotdeauna va rămâne cu noi evoluția noastră, Spiritul nostru. Deci suntem Spiritul, nu suntem nimic altceva. Suntem de fapt Spiritul și cu siguranță nu suntem în niciun fel contaminați de nimic din ceea ce se numește materie.

Așadar ar trebui să vedem esența Mamei Pământ și anume că Mama Pământ își folosește materia pentru a da bucurie altora. În același mod, dacă o folosim pentru a da bucurie altora, atunci urmăm calea Ei. Dimpotrivă, dacă încercați s-o exploatați, este ca și cum ați sfredeli-o sau ați săpa în Ea, care este Mama voastră. Dacă încercați s-o divizați, este ca și cum i-ați tăia corpul în bucăți. Toate aceste concepții umane sunt împotriva Mamei. Dar lucrul cel mai rău dintre toate este că nu-L respectați pe Shri Ganesha din interiorul vostru, care este creația Mamei Pământ. Nu-L respectați pe Shri Ganesha, care este chiar inocența din voi. Voi nu respectați inocența care a venit în mijlocul vostru.

Felul în care sunt chinuiți, măcelăriți și abuzați copiii, este uluitor! Cum de nu le este teamă oamenilor că într-o zi ar putea erupe un vulcan imens, într-o țară ca asta, în care copiii sunt tratați astfel! În acest caz, Mama Pământ va distruge toate ființele umane care se comportă astfel; îi va lua pe toți acești copii drăguți în poala Ei, și-i va duce să se nască în altă parte. Este foarte important să înțelegem că până când nu-L vom respecta pe Shri Ganesha în interiorul nostru, până când nu ne vom respecta inocența, castitatea, nu ne putem permite să ne numim Sahaja Yoghini. Acesta este începutul, primul pas către ascensiunea noastră. Nu putem vorbi despre nimic altceva până când această fundație nu va fi stabilită în Mama Pământ. Iată de ce astăzi am hotărât să avem această Bhumi Puja în Anglia. Sper astfel că inocența va fi respectată în această țară, va fi iubită, va fi protejată și hrănită. Sper astfel că inocența se va trezi în oamenii maturi, că își vor respecta inocența, că își vor respecta castitatea mai presus de orice alt lucru.

Oferind această Bhumi Puja, respectăm esența Mamei Pământ, care este Kundalini în interiorul nostru și astfel ne respectăm de asemenea Realizarea Sinelui. Sper ca ceea ce voi face astăzi să poată să transforme această țară, aducând-o la forma ei reală, pe care Eu o numesc Inima Universului. Prin această Puja sper că Mama Pământ va topi inimile de piatră din această țară, prefăcându-le în lotuși frumoși, în crizanteme pline de parfum, pretutindeni.

Dumnezeu să vă binecuvânteze!

Puja de astăzi va fi foarte scurtă, nu vom avea o Puja prea lungă. Va fi numai Shri Ganesha Puja. Și Gauri Puja. Nu va fi o Puja prea lungă. Singurul lucru pe care ar trebui să-l faceți astăzi, este să stați jos complet atenți, cu mâna stângă spre Mine și mâna dreaptă pe Mama Pământ, mâna dreaptă pe Mama Pământ. Dacă stați pe scaune, puteți îndrepta mâna stângă spre Mine și mâna dreaptă spre Mama Pământ.