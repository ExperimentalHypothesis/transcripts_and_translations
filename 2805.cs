15 února 2004
Mahashivaratri Púdža
Pune (India)
Mahášivaratri púdža: Guru Pad, 15/02/2004, Pune, Indie

Dnes jsme se tu sešli k vykonání Guru púdže. Guru je veleben víc než Božstva a Bohové. Kdo je tento guru? Která síla je v něm ta nejdůležitější? Je to guru tatwa, což je Šrí Šiva. Formu Šivovy síly bychom měli považovat za sílu gurua. Protože když nasajeme síly guruovy šakti a když do nás tyto síly vejdou, pak se my sami staneme guruem. A tak se nám dostane požehnání na celý život – kalján. Zdá se, že ten, kdo získá tyto síly, je zcela požehnán – kalján. „Kalján“ je výraz, který se těžko vysvětluje několika slovy. Kalján znamená získat požehnání ze všech stran, čerpat radost odevšud. Když někdo řekne, že jste dostali požehnání kalján, co to znamená? Co je kalján? Kalján znamená seberealizaci, Átma Sákšatkár. Bez seberealizace nemůžete mít kalján. Nikdo bez seberealizace tomu nemůže porozumět. Všechny tyto věci jsou obsaženy v kaljánu. Díky němu člověk získá veškerou radost a začne zářit. Získat kalján znamená, že vše, co bylo třeba, jste už učinili, že veškeré potřebné úsilí jste už vynaložili, že víru, kterou bylo třeba mít, jste už nabyli. Když jste teď všichni v „kalján márgu“ (na cestě požehnání), když vám byla dána mantra, abyste dosáhli kaljánu, co to znamená? Znamená to, že tím nejdůležitějším ve vás je samádhan – spokojenost. Teď už nemusíte nikdo nic hledat, všichni se stáváte guruy. V tuto chvíli nemusíte některé velké věci chápat, ale požehnání samádhan – spokojenost můžete cítit všichni, můžete to v sobě vnímat, můžete se z toho ve svém nitru těšit. Především si můžete všichni všimnout, že fyzické nemoci, problémy, fyzické problémy mohou být díky kalján márgu odstraněny. Všechny problémy, které v sobě nosíte, které vám brání v rozkvětu, mohou být díky kalján márgu odstraněny. Když se o to všichni pokusíte, získáte sílu své seberealizace, získáte kalján. S tím vám pomáhá Šrí Mahádéva. Když Kundaliní otevře Sahasráru, Šrí Mahádéva se tam usadí. A proto Ho nazýváme Mahádévou. Znamená to, že Mahádéva je Bůh všech Bohů. Kalján má mnoho důležitých aspektů. Prvním z nich je šántí (klid a mír). Mentální mír, fyzický mír a mír v rodinném životě. V rodinném životě je mnoho problémů, mnoho překážek a všechno se to může vyřešit kalján márgem, kdy už přítomnost překážek ani nevnímáme. Na světě by tedy mohlo být mnoho lidí čerpajících požehnání z tohoto kalján márgu, meditovat na něj a těšit se jím celý život. Díky kaljánu tedy může lidstvo získat vnitřní rovnováhu. Abyste získali tuto rovnováhu, musíte se uchýlit pod ochranu Gurua. Když se stanete stoupenci Gurua, získáte rovnováhu, a tím získáte všechno. Pak už nebudete nic potřebovat. Tímto způsobem získáme rovnováhu a rozvineme v sobě sílu lásky. Když si tohle lidstvo osvojí, celé tělo bude v radosti. Když dosáhnete tohoto stavu, šakti (síly) zničí všechny problémy, rušivé podněty v těle a ve fyzickém stavu. Proto se mnoho lidí tolik snaží tyto šakti (síly) získat. Tyto síly lze obdržet jen od člověka, který je seberealizovaný a sám se stává podobou Boha. Projev v angličtině Toto je téma, které může být vysvětleno jen v jazyce hindí, kde se říká, že Guru Padh získáte od někoho jiného. Ale ten někdo jiný je sám obdařen silou, především silou míru v mysli a také silou překonat všechny druhy světských problémů, mentálních problémů, fyzických problémů. Všechny tyto problémy můžete vyřešit skrze svou mentální rovnováhu a mentální požehnání pocházející od vašeho Gurua. Když se stanete guruem, vy sami máte sílu požehnat druhým. Prostřednictvím vaší síly požehnání můžete vytvořit guruy z mnoha lidí. A jakmile je guru upevněn a existuje Guru, který má tuto sílu, je to velmi uspokojující a otevírá to mnoho možností. Ta spokojenost je tak velká, že po ničem netoužíte. Toto je síla Šivy. Viděli jste Šivu, je spoře oblečený, nezdobí se, neustále sedí v meditačním rozpoložení. Nic nechce. Sám o sobě je tak spokojený, že nic nechce. A toto je síla, kterou získáte po seberealizaci, pokud máte Gurua, Gurua patřičné úrovně a kvality. Neměli byste se snažit stát se guruem. Je to neproveditelné. Pokud se o to pokoušíte, nikdy se jím nestanete. Musí to k vám přijít samo, bez jakýchkoli žádostí, bez jakéhokoli úsilí. Jediný způsob jak toho dosáhnout je skrze „dhjánu“. Dhjána je meditace. Když meditujete, jen meditujte, meditujte a o nic nežádejte. Sama meditace vám dá ten nástroj, který dokáže nést tuto velikou sílu gurua. Tuto sílu pak automaticky dáváte ostatním. Nemusíte to vypracovávat. Pouhou vaší přítomností mohou lidé získat tuto sílu úplné spokojenosti. V ní je spása pro vás a pro ostatní. Takže všechny problémy, kterým čelíte na cestě růstu, ustanou a vy se koupete v blaženosti božského klidu a radosti. To proto se tomu říká kaivalja, což znamená jen a jen požehnání. Chápejte, neexistuje jiné slovo, kterým by se to dalo přeložit. Neexistuje jiný způsob vysvětlení. Je to stav. Je to „stithi“. Je to stav, ve kterém musíte růst. A víte, že v tom stavu jste. Je to vskutku mimořádné, protože jakmile toho stavu dosáhnete, nemusíte o nic žádat. Obsahuje všechno a vy jste velice spokojeni. Mohla bych pokračovat v popisu této výjimečné síly, myslím však, že o všem, co jsem řekla, byste měli meditovat. Všichni jste schopni toho stavu dosáhnout. Toho stavu úplného míru a radosti. Kéž vám Bůh žehná!