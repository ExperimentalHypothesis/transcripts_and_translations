9 joulukuun 1991
Mahakali Puja
Keshavs shilpa, Bengaluru (India)

Shri Shakti Mahakali Puja, 12.12.1991, Bangalore, Intia Te olette nyt tulleet Bangaloreen, ja eilen olitte Mysoressa, jota Mahishasura johti.

Siitä syystä ette saaneet ruokaanne - se harmitti teitä. On parempi olla syömättä sellaisissa paikoissa, eikö olekin. Bangalore on hyvin kaunis paikka. Ilmasto on kaunis ja ‘rakshasat’ ovat aina asuneet tällaisissa paikoissa. Kuten Punessa, siellä asui, Rajneesh ja täällä Mahishasura. He yrittävät aina löytää viileitä paikkoja, koska heillä on niin paljon kuumuutta kehossaan. Kuten tiedätte, on olemassa vielä yksi rakshasa, joka täytyy paljastaa. Ja tämä meidän pitäisi saavuttaa tänään pujamme kautta. Entisaikoina, kun Jumalatar taisteli rakshasoita vastaan, rakshasat eivät olleet suoraan tekemisissä ihmisten kanssa. Heistä ei tullut guruja tai mitään sellaista.

Ja nyt huomaamme, että Kali yugan aikana rakshasat ovat menneet sadhakoiden, heidän palvojiensa aivoihin. Niiden poistaminen sieltä on erittäin vaikeaa. Kun rakshasat ovat kerran menneet sadhakoiden aivoihin, he saavat nämä valtaansa ja sadhakat kärsivät ja heillä on kaikenlaisia ongelmia. Siitä huolimatta, he eivät jätä guruaan, koska ovat täysin hypnotisoituja. Ja tämä hypnoosi tekee heistä niin itsepäisiä, että vaikka heidän täytyisi kuolla, he eivät luopuisi guruistaan. Tärkein asia on, että nyt Kali yugan aikana on paljon sadhakoita, jotka ryntäilevät sinne ja tänne. He juoksevat joka puolelle yrittäen löytää tien Totuuteen. Ja kun on kysyntää, niin tiedätte, että on myös niitä, jotka myyvät totuutta. Ja siksi niin monet näistä kokeilevat temppujaan ihmisiin joka puolella. Suuri osa heistä on mennyt länsimaihin, koska siellä ihmisillä on rahaa.

Luojan kiitos emme ole kovin rikkaita Intiassa, että he eivät pysty huijaamaan meitä – kuten on käynyt etenkin Amerikassa. Ja nämä ihmiset olivat Amerikassa, kuin kalat vedessä, yksinkertaisesti. Minä menin Amerikkaan ja kerroin heille ja varoitin heitä, mutta he eivät kuunnelleet Minua. He eivät voi ymmärtää mitään sellaista, jonka saa ilmaiseksi. Mutta siitä huolimatta, niin monet teistä ovat pystyneet tulemaan Sahaja Yogaan ja pääsemään Todellisuuteen. Se on teidän kohtalonne. Se on siunaus teille edellisistä elämistänne, että pystyitte näkemään kaiken niin selvästi ja tulemaan Sahaja Yogaan. Ja nyt olette kasvaneet niin paljon, teistä on tullut kypsiä ja ymmärrätte, että se mitä muut tekevät, on täysin väärin. Joku myös kertoi Minulle tästä Boy Johnista (Boy Georgesta), joka käyttäytyi sopimattomasti homoseksuaalien kanssa, ja kutsui heitä “Hare Rama, Hare Krishna" ja kaikkea muuta järjetöntä. Sain selville, että samanlaista tarinaa kerrotaan myös Keralassa.

Tarinassa kerrotaan, että kun Krishna tuli - tarkoitan, kun Vishnusta tuli Mohini, hän sai lapsen Shivalle. Järjetöntä. Ja nyt Murti sanoi Minulle, kun kerroin tämän tarinan: “Tämä on jumalanpilkkaa, tämä on syntiä.” Tunnen samoin. On hyvin vaarallista leikitellä sellaisen henkilön kuin Vishnun kanssa. Hän on hyvin vaarallinen jumaluus. Viime kädessä Shiva on hyvin vaarallinen, mutta se vie aikaa. Mutta mitä Vishnuun tulee, tulee olla hyvin varovainen käyttäytyessään huonosti tuolla tavalla. En tiedä, mitä näille ihmisille tulee tapahtumaan. Mutta he ovat niin mahdottoman typeriä. Yksi asia, mikä heidän pitäisi päätellä, että jos se, mitä he tekevät on hyväksi heille, ja on Jumalan siunaama asia, niin miksi he sitten saavat näitä sairauksia.

Kymmenen miljoonaa ihmistä menee säännöllisesti tiettyyn paikkaan, missä he palvovat Ayappaa. He pukeutuvat kuukaudeksi mustiin vaatteisiin, jättävät partansa ajamatta ja kaikkea tällaista. He paastoavat ja kävelevät kilometritolkulla ja kiipeävät vuorille tehdäkseen kaikenlaista, josta voivat kärsiä kokonaisen kuukauden ajan. Ja yksitoista kuukautta he sitten tekevät taas mitä haluavat. Tällaista järjettömyyttä, ymmärrättehän. Ja nyt on villityksenä hölkkääminen tai joku sellainen Keralassa. Ja tänä vuonna kymmenen miljoonaa ihmistä teki tällaista typeryyttä. Tarkoitan, että jopa Intiassa on sellaisia typeriä ihmisiä, sen voi nähdä. Mutta täytyy sanoa, että prosentuaalisesti heitä ei ole niin paljon kuin Amerikassa. Intiassa ollaan hyvin ehdollistuneita rituaaleihin, erityisesti etelässä on paljon ritualismia.

Ja meihin tekee suuren vaikutuksen, jos jollain on rannekello, joka on tehty Sveitsissä. Heille se on jotakin hyvin ainutlaatuista, että jollakin Intiassa voi olla sveitsiläinen kello. He ovat hyvin yksinkertaisia ihmisiä. He eivät ymmärrä, että yksikään Inkarnaatio ei tehnyt tällaisia temppuja, ja että totuuden pitää perustua perinteisiin, ‘shastroihin’. Totuus ei voi poiketa, ja jos näin tapahtuu, se on harhaoppia ja myös jumalanpilkkaa. Mutta kuten kerroin aikaisemmin, ne ihmiset, jotka puhuivat Tiedosta, kuten ’sufit’, jotka saivat oivalluksensa, ne todelliset sufit, heitä kutsuttiin harhaoppisiksi, ja heidät heitettiin pois uskonnosta. Myös kristittyjä, alkukristittyjä, jotka olivat gnostikkoja, kutsuttiin hulluiksi ja harhaoppisiksi. Samalla tavoin ne, jotka seuraavat typeriä asioita, jotka seuraavat synkkiä ja negatiivisia asioita, kääntyvät varmasti Sahaja Yogaa vastaan ja sanovat, että tämä on harhaoppista tai jotakin, joka pilkkaa jumalaa. Mutta kun nyt ymmärrätte mistä on kysymys, meidän on laadittava uudet lait, että ne jotka eivät ole sahaja-joogeja, ja jotka harjoittavat jotakin uskontoa, eivät toimi oikein. Vähitellen, kun Vatikaanin asiat alkavat paljastua ja kristilliset kirkot alkavat paljastua; jopa Intiassa monet sellaiset organisaatiot ovat paljastuneet, ja ihmiset alkavat ymmärtää, miten väärin nuo asiat ovat.

Itse asiassa inkarnaatiot ovat jo puhuneet näistä asioista, kuten Adi Shankaracharya sanoi: "Tatatkim, Tatatkim, Tatatkim", jos et ole seurannut opettajaasi niin ’Tatatkim’. Nyt kuulemma guru voi tulla vankilasta, voi olla salakuljettaja, tai mikä tahansa kunniaton henkilö. Jos kutsutte häntä guruksi, niin silloin hän on guru. Jos kutsumme jotakin vaikkapa guruksi, niin silloin kiinnymme häneen: “Tämä on minun guruni.” Mutta mitä tuo guru antaa sinulle, sitä kukaan ei tule kysyneeksi. Olette vain iloisia; voi miten hienoa. Se on kuin madot takertuisivat lootuksen kukkaan ja sanoisivat: “Hei, meillä on lootus.” Entä te, oletteko vieläkin matoja? Mitä merkitystä silloin on lootuksilla tai sillä, onko se lootus vai käärme. Vain Jumala tietää. Niinpä guru, joka ei puhu oivalluksesta, joka ei puhu kundalinista, joka ei puhu henkisestä kasvusta, joka ei puhu toisesta syntymästä – ei voi olla guru vähimmässäkään määrin. Jos mekin uskomme vaikkapa Ramaan ja sanomme:- “Uskon Ramaan”, entä sitten?

Oletteko kiitollinen Ramalle vai Rama teille? “Uskon Kristukseen” – mitä sitten? Uskotte tähän, uskotte tuohon; se on aivan järjetön käsitys, jota en ole koskaan ymmärtänyt, kun ihmiset sanovat: “Minä uskon tähän.” Mitä se saa aikaan, mitä se tarkoittaa? Uskotte Kristukseen. Elätte irstailevaa elämää, teette kaikenlaista, mutta sanotte: “Uskon Kristukseen, uskon Jumalaan.” Teette kaikenlaista jumaluuden vastaista ja sanotte uskovanne. Kysymys kuuluukin, mitä tarkoitatte uskomisella? Kuin sanoisi: “Uskon sen olevan hopeaa.” Mitä sitten; se on hopeaa. Mitä merkitystä on sanoa, että uskotte, oletteko silloin tehneet jotakin suurenmoista? Mitä suurenmoista siinä on? Jos sanotte uskovanne Shri Matajiin, mitä sitten?

Hyvä on, uskotte Minuun joidenkin kokemustenne vuoksi, mutta mitä sitten? Matajin pitäisi olla elämässänne, pitäisi olla ilmaisussanne, käytöksessänne, toisten ihmisten kohtelussa, toistenne ymmärtämisessä ja toistenne rakastamisessa. Sellainen tekee ihmisiin vaikutuksen. Ihmiset sanovat: “Hyvä on, me tulemme Matajin luo, me vain rukoilemme Häntä ja menemme pois – emme puhu Hänen kanssaan. Miksi? Koska uskomme Matajiin. Siinä kaikki. Teidän pitää ymmärtää, että uskotte Sahaja Yogaan. Se tietenkin on ‘shraddhaa’ (uskoa), se ei ole sokeaa uskoa, mutta silti uskon pitää juurtua olemukseenne. Uskon pitää olla dynaaminen, sen tulee saada aikaan tuloksia, sen tulee toimia kaikin tavoin.

Jotkut saattavat sanoa, että uskomme Matajiin ja Hän tekee kaiken – Hän tekee meille ‘bhaktia’, antaumusta. Pitäisikö Minun istua alas ja laulaa Matajin lauluja, vai mitä? Niinpä on ymmärrettävä, mikä on teidän osuutenne, ja heti kun tämä puoli alkaa toimia, silloin demonit ja rakshasat katoavat välittömästi. Mitä siis teen Sahaja Yogan hyväksi? Teidän tulee kysyä itseltänne: “Mitä minä teen?” Jos valmistetaan tällainen instrumentti, ja jos se ei tee mitään, mitä virkaa on koko instrumentilla. Nyt te olette valo, olette saaneet valaistumisen. Mutta mitä hyötyä on valosta, joka riippuu jossakin, mutta ei anna valoa kenellekään? Niinpä kun annatte valoa muille, hyvin viattomalla, hyvin vastavuoroisella tavalla – ei niin, että annamme valoa, koska haluamme hyötyä siitä, tai haluamme leveillä, tai jotain muuta tyhjänpäiväistä. Silloin alkaa raiteilta suistuminen. Ihmiset alkavat sanoa: “Voi, minä olen sellainen, minä olen tuollainen.” On oltava täysi ymmärrys siitä, että olemme instrumentteja jumaluuden käsissä, ja me vain nautimme, kun jumalallisuus virtaa lävitsemme ja toimii.

Ette tunne itseänne väsyneiksi, ette tunne itseänne huolestuneiksi, eikä teillä ole minkäänlaisia ongelmia. Tämä on tapahtunut teille. Olette niin kehittyneitä, mutta kuitenkin meidän kaikkien pitää päättää, että nyt menemme Intiaan saadaksemme irti kaiken ilon kiertueesta – mutta minkä vuoksi? Ei pitääksemme sen itsellämme, vaan jakaaksemme sitä muille. Tämä ilo on tarkoitettu jaettavaksi muiden kanssa. Jos ette opi tätä, teidän egonne tulee takaisin yhä uudelleen. Ja olette myös nähneet, miten ihmiset, jotka ovat levittäneet Sahaja Yogaa, tulevat egoistisiksi. Siksi pitää olla hyvin varovainen. Mitä enemmän nousette jumalallisuudessanne, ja mitä enemmän kehitytte, sitä varovaisempia teidän on oltava. Jos puussa on lehti, ei yksikään hyönteinen tule siihen.

Jos puussa on kukka, hyönteiset tulevat ja tekevät kukasta hedelmän. Mutta, kun siinä hedelmä, silloin hyönteiset tulevat ja syövät sen. Sen vuoksi, kun teistä tulee hedelmä, teidän tulee olla hyvin varovaisia, että yksikään hyönteinen ei tulisi teihin. Päinvastoin, nyt teillä on kyky tuhota kaikki hyönteiset. Ja tämä on se tila, mikä meidän kaikkien tulisi saavuttaa. Niinpä te toisaalta tuhoatte hyönteiset ja annatte myös ihmisille sen mitä he tarvitsevat. Epäilemättä kollektiivisuus on tietenkin ainoa tapa, jonka avulla puhdistutte, mutta vielä suurenmoisempaa on mennä, ja ottaa selvää, missä voi levittää Sahaja Yogaa – minne voi mennä, mikä on lähin kyllä, jonne voi mennä ja levittää Sahaja Yogaa. Mitä enemmän ajattelette näitä asioita, sen parempi, ja alatte toimia sen suuntaisesti. Ja kun alatte toimia sen suuntaisesti, tulette hämmästymään, miten Sahaja Yoga kulkee edellänne. Tapaatte ihmisiä, joita haluatte tavata, saatte kaiken tarvitsemanne avun, yhtäkkiä löydätte ihmisiä, jotka putkahtavat eteenne ja sanovat: “Mitä voisimme tehdä hyväksenne?” Kaikenlaista apua alkaa löytyä, kun alatte levittäytyä. Se on kuin levittäisitte siipenne, kuin lintu, ja sitten nousisitte siivillenne.

Mutta jos ette levitä sitä, vaan pidätte Sahaja Yogan vain itsellänne, se ei toimi. Minä tiedän, että rakastatte Minua hyvin paljon, ja tiedätte, että Minä rakastan teitä hyvin paljon, mutta eikö muidenkin pitäisi saada osansa tästä rakkaudesta? Muiden pitäisi myös saada tätä rakkautta. Mutta, kun alamme taistella, alamme myös taistella ihmisten kanssa, jotka ovat hyvin vaikeita – kuten minun veljeni, veljenpoikani... Älkää menkö lähellekään ’minun’ vaan menkää pois. ’Minun’ on kaikkein vaikein asia. Minä en esimerkiksi mene liian lähelle perhettäni, koska heti kun siinä on mukana ”minun”, niin he ovat kiinni Minussa tai ehkä ovat kiinni sahaja-joogeissa. Ei mitään sellaista. Joten älkää menkö sanomaan ihmisille - hän on minun siskoni, hän on minun kälyni, ei mitään sellaista. Teidän tulee katsoa kauemmaksi, ja mitä kauemmaksi näette, sitä parempi. Voitte nähdä selväsi, kun olemme tehneet kovasti töitä Maharashtrassa, ja se on täysin hyödytön paikka.

Maharashtran sahaja-joogeja on vain muutama, mutta hekään eivät ole kovin hyviä. Kun taas Delhin sahajat-joogit, nyt täällä Madrasissa ja Bangaloressa, miten hienoja sahaja-joogeja he ovatkaan. Olen tehnyt paljon työtä siellä. Ihmiset, jotka ovat lähimpänä teitä, eivät aina kykene näkemään teidän suuruuttanne. Jos esimerkiksi menette lähelle suurta vuorta, ette kykene näkemään vuoren suuruutta, teidän täytyy mennä etäämmäksi nähdäksenne sen. Vastaavasti, kun haluatte tehdä työtä jonkun kanssa, yrittäkää, että ette ole liian läheisiä, tai että teillä ei ole mitään yhteyksiä heidän kanssaan. Mielummin tuntemattomien kanssa. Sellaisten ihmisten kanssa on paljon helpompi työskennellä, ja he pitävät teidän huomionne varmasti paremmin kurissa. Muuten tutut ihmiset alkavat vaivata teitä. Tällä hetkellä Sahaja Yogan levittämisessä on useita vaikeuksia, ennen niitä oli vielä enemmän, mutta hiljalleen nämä vaikeudet ovat vähenemässä. Tietysti tilanne nyt on paljon parempi kuin apostoli Tuomaksen aikaan, koska hänen piti piilottaa kirjoituksensa säästääkseen ne.

Hän ajatteli, että tulee vielä päivä, jolloin on ylösnousemuksen aika, jolloin hänen kirjoituksensa tulevat esiin. Kuvitelkaa, vain 48 vuotta sitten, tai nyt siitä on 50 vuotta, kun ne löydettiin. Niitä ei löydetty aiemmin. Hänen täytyi piilottaa ne. Mutta nyt meidän ei pidä piiloutua. Meidän täytyy kertoa ihmisille, meidän täytyy tietää ja antaa anteeksi. Meillä kaikki on avointa, ja kuka tahansa saa tulla sisään. Joten saamme kaikenlaisia ihmisiä - jos tapaatte ihmisiä, kohtaatte myös kaikenlaista vastarintaa, mutta sillä ei ole merkitystä. Kaikesta voidaan selvitä, mutta ensin teidän pitää tulla oma-aloitteisiksi ja päästä eroon letargiastanne. Sitten Sahaja Yoga alkaa levitä.

Totta kai meillä on jo paljon sahaja-joogeja – esimerkiksi Venäjällä meillä on jo tuhansia. Mutta voimme saada kaikkialla paljon ihmisiä mukaan, ja olen varma, että tästä tulee hyvä vuosi, ja on ennustettu, että Sahaja Yoga kasvaa todella paljon tänä vuonna. Joten tämä on sen alku, ja aloitamme sen tänään. Halusin vain kertoa teille, että teillä on voima, teillä on Shakti ulottuvillanne. Minulle kerrottiin, että päivää ennen tuloani täällä oli hyvin kylmä. Sanoin, että älkää huolehtiko – en tehnyt bandhaa tai mitään. Tulin vain tänne ja kuinka ollakaan, sää on muuttunut hyväksi. Te istutte nyt täällä ’kurta’-vaatteissanne. Muutoin olisitte olleet kolmiosaisissa puvuissanne hytisemässä. Näin asiat järjestyvät.

Teidän pitää olla tällä tavalla omistautuneita. Nyt Suryalla (aurinko) ja Chandralla (kuu) ja kaikilla tähdillä ja koko kosmoksella ei ole muuta tehtävää, kuin katsoa, että Sahaja Yoga leviää ja asettuu hyvin ja saavuttaa päämääränsä. Kaikki elementit tekevät työtä sen eteen. Kaikki toimii – Paramchaitanya toimii joka puolella hyvin monella tavalla. Teidän ei tarvitse olla vakuuttuneita Minusta, tiedän sen. Mutta nyt teidän pitää olla vakuuttuneita itsestänne ja siitä, että teillä on kaikki voimat sisällänne. Tarkoitan, että Minä tee oikeastaan mitään, suoraan sanottuna. Jos olisin voinut tehdä kaiken itse, en olisi saanut sitä. Olisin tehnyt sen itse. Mutta teidän on tehtävä se – te olette Minun kanaviani. Te olette Shaktin kanavia.

Mutta tehkää se hyväntahtoisesti ja kauniisti, niin, että se antaa tyydytystä. Kuten eilen, tuo muusikko, hän halusi viihdyttää teitä. Hän halusi soittaa. Hän nautti siitä itsekin. Samalla tavoin meidänkin pitää haluta tehdä sitä. Eikä Minun tarvitse sanoa siitä teille. Ja olen varma, että missä tahansa työskentelettekin, minkälaisia ihmisiä tapaattekin, voitte alkaa puhua Sahaja Yogasta ja kertoa heille siitä. Se vaikuttaa. Se toimii. Sen lisäksi kaikkien jumaluuksien koko voima on taustalla tukenanne, ja edellänne kulkee Sahaja Yoga nopeasti, tämä Paramchaitanya.

Nyt sahaja-joogit tulevat, hyvä. Nyt he eivät saa ruokaansa. Hoitakaa asia. Kaikki on järjestetty niin kauniisti. Katsokaa kaikkia näitä järjestelyjä – ajattelin, että täällä on vain muutama ihminen, ja Madrasissa oli noin 20 sahaja-joogia, voitteko kuvitella, ja kaikki nämä järjestelyt! Kuinka kaikki järjestyykään. Kuinka hyvin tuloksia on saatu aikaan, se on todella ainutlaatuista. Joten luottakaa itseenne, luottakaa kaikkien Heidän apuunsa. Älkää hermoilko, menkää vain eteenpäin. Shakti on teidän sisällänne.

Teissä on Voima. Teissä on kaikki Voimat, Minä vakuutan teille, teillä on kaikki voima. Pyytäkää ja te saatte. Mitä tahansa pyydätte, sen te saatte. Mutta älkää epäröikö. Kuten sanoin aikaisemmin, että pyydän teitä istuutumaan valtaistuimelle, ja laitan myös kruunun päähänne. Ja sanon myös, että olette kuninkaita, mutta silti te juoksette karkuun, ettekä usko Minua – katsotte peloissaan sivuillenne: ”Olenko minä kuningas? Kuinka voisin olla?” Ei sillä tavalla. Luottakaa itseenne. Olen todella iloinen, että olette kaikki tulleet tänne.

Yritämme kaikkemme tehdäksemme olonne mukavaksi ja antaaksemme teille kaiken tarpeellisen. Tietysti olette vain henkiä ja yritätte löytää mukavuuden hengestänne. Tiedän, että olette hyvin sopeutuvaisia. Kaikki ihmettelevät, kuinka te länsimaiset ihmiset, jotka uskotte vain materialismiin, voitte tulla Sahaja Yogaan - ihmiset ovat siitä hyvin hämmästyneitä. Olette kaikki hyvin suloisia ihmisiä, mielestäni olette hyvin erityisiä ihmisiä, jotka olette tulleet Sahaja Yogaan. Ja uskon, että olette Jumalan armosta niitä ihmisiä, jotka tulevat olemaan Sahaja Yogan perusta ja rakentamaan upean Sahaja Yogan palatsin viisaudellanne, uskollanne, shaktillanne ja rakkaudellanne. Tänään palvomme Shaktia – sitä tarvitaan paljon – Shaktia, joka tuhosi kaikki paholaiset, kaikki rakshasat. Sitä te tulette palvomaan tänään - Shaktia sisällänne ja ulkopuolellanne. Teidän halunne on se, joka tulee toimimaan. Joten tänään palvomme Shaktia itseään – Mahakalia.

Jumala teitä siunatkoon. Tänään aloitamme Jalkojen pesemisellä, ja samalla sanomme Atharva Sheershan, ja sen jälkeen voimme lukea tuhat nimeä, jotka on tehty hyvin helpoksi kokoelmaksi Noidan joogien toimesta, ja voitte laulaa niitä. Tällä tavalla voimme palvoa Shaktia.