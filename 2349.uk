Пуджа Шрі Крішні. Кабелла Лігуре (Італія), 20 серпня 2000 року.

Сьогодні ми зібралися тут, щоби поклонитися Шрі Крішні всередині нас. Як ви знаєте, всі ви знаходилися в пошуку перед тим, як прийти в Сахаджа Йогу. Ви ходили по різних місцях, читали багато книжок, а також деякі з вас загубилися. І в цьому пошуку, мабуть, ви й не відали, що шукали. Те, що ви шукали, було пізнати себе. У всіх релігіях сказано: «Пізнай себе». Це дуже просто - сказали всі вони. Це єдине положення, яке беззаперечно існує в усіх релігіях: «Пізнай себе». Тому що, не пізнавши себе, ви не пізнаєте Бога, ви не пізнаєте духовність.

Так що, першим кроком було пізнати себе. При цьому люди вдавалися до різноманітних хитрощів по відношенню до вас, вони всілякими способами навчали вас, а насправді намагалися пограбувати і обдурити вас. Усе те, що відбувалося, вже в минулому.

Отже, потім ви прийшли в Сахаджа Йогу і отримали свою Самореалізацію. Яка мета Самореалізації? Це пізнати Бога або Богиню. Це є метою Самореалізації.

Але, після отримання Самореалізації, що повинно відбутися з вами? Багато хто з вас втратив інтерес до всіляких неважливих речей таких, як наркотики тощо. Ви також втратили інтерес до читання непотрібних книг. Ви втратили інтерес до інших звичок таких, як пияцтво і тому подібних. Цього не достатньо, цього не достатньо. Так чи інакше, це мало статися. Що повинно відбутися через пізнання Бога - це те, чому Бог хоче, щоби ви пізнали його? Тому, що Він хоче побачити Своє відображення у вас. Він хоче побачити Своє відображення, саме тому Він створив вас, і Він хоче побачити Своє відображення у вас. Так само і Богиня. Вона дала вам Самореалізацію тому, що Вона хоче побачити Своє відображення у вас. Так що, ви повинні підготувати себе до такого відображення, яке є надзвичайно чистим, прекрасним, люблячим, співчутливим і понад усім повним мудрості.

Отже, це мета, якої необхідно досягти: де ви розумієте, що ви повинні мати мудрість. Якщо вам бракує мудрості, тоді ви не самореалізована людина.

На рівні Шрі Крішни ви розумієте: Він хоче, щоби ви стали невід’ємною частиною Вірати або Віратангани, що теж саме. Певним чином, вам належить стати невід’ємною частиною Вірати не тому, що ви є реалізованими душами зараз, через що ви починаєте думати, що з вами все гаразд і вам не потрібно нічого робити. Вищою метою є те, що після Самореалізації ви повинні побачити відображення, яке має бути всередині вас з прикладу життя таких людей, як Шрі Крішна.

Шрі Крішна спочатку був народжений у дуже важких обставинах, як вам відомо, але його врятували звідти і перенесли в Гокул, де Його виховала Яшода.

Там він розпочав Свої пустощі. Отже, ви повинні бути грайливими в житті. Ви повинні створювати веселощі і радість. Він не сказав, що ви повинні сидіти, неначе старий мудрець десь в Гімалаях, але перебувайте серед дітей, розмовляйте з ними, грайте з ними. Розважайтеся.

У той же час Він руйнував всі негативні сили, які діяли на Нього. Він робив це винятково у своїй грайливій манері. Наскільки зрілим Він був, коли був дитиною, ви можете зрозуміти, якщо він убив Путну, а також двох жахливих Ракшасів.  Він убив їх.

У той же час Він грав з гопіями і дражнив їх, надокучав їм, кепкував з них. Чому? Тому, що він хотів, щоби вони були грайливими. Він також влаштовував різні свята. Одного разу, коли пішов сильний дощ, Він підняв цілу велику гору на кінчиках пальців. Люди розуміли, що Він дитина, і це неможливо. Це було диво, але Він стояв там, тримаючи гору лише на одному пальці. У дуже простій невибагливій манері Він робив все це задля того, щоби захистити всіх хлопців, які грали з ним.

Потім Він пішов і убив Калія, який був великим змієм, прямо у воді. Ця жахлива істота виділяла у воду отруту, через яку багато людей загинуло. Він миттю упірнув у страшні води Ямуни, звідки Він різними способами визволив усіх людей, вбиваючи або вдаряючи [змія], або можна сказати, здобуваючи перемогу над Калієм.

Аледружина цього великого змія попросила Його: «Будь ласка, прости його». І Він простив. Все це показує те, що дитина 6-7 років робила всі ці подвиги без відчуття того, що Він робить! Можна сказати, що Він навіть не думав про це. Але Він здійснив їх тому, що Він усвідомлював, що Він був Шрі Крішна.

Так що, в першу чергу, ви повинні усвідомлювати те, що ви є самореалізованими людьми. Ви не звичайні люди, щоби поводитися у звичайний спосіб. Ви особливі люди, спеціально створені для того, щоби відображати якості Бога Всемогутнього. Від вас не очікується, що ви підете і вб’єте Калія, але на сьогодні ви весь час знаходитеся під захистом. Ви весь час під захистом. Ніхто не може зашкодити вам, ніхто не може вбити вас, і про вас піклуються тому, що ви Сахаджа йоги.

Отже, яким повинно бути ставлення Сахаджа Йога стосовно прийняття рішень, потрібно розуміти.

Це має бути спонтанне рішення. Ви не повинні розмірковувати над ним, а піти і вирішити, невідкладно і спонтанно, як Шрі Крішна, який упірнув у ріку. Таким чином, ви повинні приймати дуже спонтанні рішення щодо будь-чого. Тепер, скажімо, ви хочете придбати килим. Добре, ви йдете до магазину, і негайно ви повинні зрозуміти, який вам підходить.

У будь-яких життєвих ситуаціях Ви повинні приймати дуже спонтанні рішення, миттєві рішення. Але, що я бачу: стиль зовсім інший. Вони ходять із одного магазину в інший, потім складають перелік, виконують усі вимірювання, потім ідуть додому і кажуть, що ми вирішимо це завтра. Це не стиль поведінки Сахаджа Йога. Сахаджа Йог повинен вирішувати все абсолютно спонтанно, у цей момент. Ви повинні бути такими. Наприклад, хтось тоне. Отже, в цьому випадку, першою реакцією має бути те, що ви повинні врятувати. А яким чином Ви рятуєте? Ви впірнаєте у воду, оскільки ви захищені. Нічого не може трапитися з вами. Отже, лише стрибніть у воду та врятуйте людину. Як мінімум, таким повинно бути ваше ставлення; таким повинен бути ваш темперамент, який дозволить вам приймати дуже спонтанні рішення.

Всі ці обдумування, всілякі процедури з прийняття рішень, скликання великої конференції щодо прийняття рішень – все це не спрацює. У повсякденному житті також ви повинні бути такими. Також і в політичному житті, економічному житті або в будь-якій іншій сфері життя, яку вам доводиться вести, ви повинні бути дуже спонтанними.

Як ви стаєте спонтанними? Яку якість ви маєте, якою зброєю ви володієте, щоби зрозуміти, яке рішення прийняти? Чи знаєте ви, що у вас є вібрації? У вас є відчуття вібрацій. Ви знаєте, що таке вібрації. Ви знаєте, що кажуть вам вібрації, куди вас направляють і що передають вам. Вони говорять до вас. Отже, за допомогою своїх вібрацій, за секунду ви повинні знати, що вам робити.

Наприклад, щойно хтось мені сказав: «Мати, коли я приїхав у Кабеллу, я відчув неймовірні вібрації». Це факт. Але, як багато з вас відчувають саме так? Тому що ваша чутливість ще не розвинена. Ви повинні бути чутливими до своїх вібрацій. Вам слід знати, коли дивитесь на когось, сидите біля когось, навіть потискаючи комусь руку, вам слід знати, якими вібраціями ця людина володіє. Такого виду чутливість якщо ви розвинете, тоді ви неодмінно будете приймати дуже спонтанні рішення.

Ви знаєте, що в мене це добре виходить. Я придбала цей будинок в Кабеллі за п’ять хвилин, дійсно, п’ять хвилин. Коли я приїхала сюди, вони сказали: «Ви не зможете заїхати нагору, тому що у Вас дуже велика машина». Тоді мер сказав: «Добре, ходімо. Я відвезу Вас у своїй машині». Отже, я поїхала з ним на машині і побачила, що будинок був, без сумніву,  цілком занедбаний. Дійсно, своїм повністю хитким станом він безперечно нагадував будинок з привидами. І всі, хто був зі мною, сказали: «Га! Що за місце, Мати! Ви не можете купувати його». Тоді я сказала меру: «Я купую його!» – «Коли?» – «Сьогодні, зараз!» Він був здивований. Я сказала, поясніть Мені, як придбати його? Він відповів, що зараз в Італії дуже легко купити таким чином: ви сплачуєте одну третину від ціни. Добре. І після цього ви можете вселятися. Якщо ви з’ясуєте, що щось не так з місциною, ви можете покинути її, але гроші вам вже не повернуть. Але, якщо людина, яка продає вам скаже «ні», тоді він повинен сплатити подвійну ціну. Я сказала: дуже гарна угода. Я купую. Я вже сказала вам, що я купую. Я куплю. І всі були здивовані: «Що Мати робить?»

Отже, вирішальними були вібрації, вібрації місця. Просто вирішила і Я сказала, що купую. Таким чином вони водили мене до семи, здається, палаців. Я казала: «Ні». Навіть ззовні я могла сказати: «Ні». Вони були здивовані, що я навіть не заходила всередину. Я сказала, спитайте їх, що було тут. Вони відповіли: «Жіночий монастир». Я сказала: «Бачите?»

Тепер ви повинні розвинути таку спонтанність у прийнятті рішень. Тоді ви будете здивовані, яким чином за такий короткий час ви насправді можете досягти таких чудових здобутків. Але це не означає, що всі ви повинні так робити. Насамперед, ви повинні мати чутливість до вібрацій. Якщо ви маєте чутливість до вібрацій, тоді Я можу сказати, що зараз ви дозріли в Сахаджа Йозі.

Отже, необхідно досягти зрілості. Ви не можете просто сказати: «Добре, я отримав Самореалізацію. Я можу робити це». Перш за все, ви відточуєте своє відчуття чутливості. Отже, тепер, яким способом ви дізнаєтесь? Наприклад, ви приймаєте спонтанне рішення усвідомити те, що у вас нічого немає, що все це нонсенс. Можливо, та ви можете бачити, що ваші рішення, якщо вони [були] спонтанні, якщо вони невдалі, якщо вони неправильні, якщо є помилки, все це змусить вас страждати. Економічно чи політично, всіляко. Тоді вся ваша система цінностей буде дуже ретельно оцінюватися. Як далеко ви просунулися в Сахаджа Йозі?  Наскільки ви досягли своєї Самореалізації, і де ви знаходитесь?

Таким чином ви можете тестувати себе. Ви не повинні боятися помилок і не повинні захоплюватися успіхом, тому що ви є самореалізовані душі. Звісно, якщо ви чутливі, тоді ви одразу зрозумієте, що це є. Безперечно, я не кажу вам, що ви повинні мати таку чутливість, як у Мене, але ви маєте спробувати.

Тепер Я бачу людей, які розхвалюють одного чоловіка: «Мати, він такий чудовий, Ви повинні зустрітися з ним, він така гарна людина, він приходить на допомогу... І це відбудеться, і те відбудеться». Я сказала: «Добре, покажіть мені його фотографію». Я сказала, що мені шкода, але я не хочу зустрітися з ним. Вони не могли зрозуміти. Така визначна людина, завтра він стане міністром, а Я не хочу зустрітися з ним.  А вже на наступний день про нього у газеті була надрукована велика стаття, яка викривала те, що він дуже погана людина.

Отже, ви повинні відточувати свій досвід і своє розуміння того, що ви вирішили спонтанно. Але, все ж таки, я би сказала, продовжуйте приймати спонтанні рішення. Не думайте про те, яким чином це має спрацювати, що ми повинні зробити...

І те, що ви можете розуміти, що добре, а що погано, має дуже тонкий вплив на ваш розум. Я не знаю, як багато з вас бачили будинок, який я побудувала.

Іншою якістю Шрі Крішни було те, що Він був дуже творчий. У Своєму дитинстві Він робив всі ці речі, чинив пустощі, а коли Він став дорослою людиною, Він став королем Двараки, тієї місцевості. І Він також одягався як король. Адже Він був королем. Коли Він був дитиною, Він зазвичай носив маленьке перо павича. Але коли Він став королем, Він носив усе належне вбрання, і Він сидів на троні, і говорив з людьми у певній манері. У Ньому була вся велич, і Він був надзвичайно творчим. Він побудував красивий, дуже-дуже красивий замок, або, можна сказати, палац у Двараці із золота. Ви можете в це повірити? Шрі Крішна зробив це. А пізніше весь замок пішов під воду.

Зараз інтелектуали в Індії, всі, на мій погляд, навчені західними людьми, кажуть, що це неможливо, що у воді нічого немає, і Він ніколи не будував свій палац там. Що це лише казка. Що це схоже на міф. Але, деякі люди повірили в це і взялися до справи. Вони спустилися і з’ясували, що там був величезний палац. Там було золото, його лишилося небагато, оскільки він зберігся не повністю. Вони були здивовані таким величезним палацом, який Він створив. Хоча він пішов під воду, але він був там.

Подібно Йому, всі ці інкарнації, які приходили, були надзвичайно творчими. Якщо ви не є творчими, яка користь від Самореалізації? I найвищим проявом творчості є те, що ви з легкістю можете робити, – це створювати інших Сахаджа Йогів. Найлегша і найбільш радісна справа - це створювати інших Сахаджа Йогів і давати їм благословення Божественності, яких вони шукали впродовж віків.

Коли ви даєте Самореалізацію, ви не знаєте, яку втіху, яке благословення ви даєте. Отже, зараз ви отримали свою Самореалізацію – ви отримали її дуже легко, Я маю сказати. Всі вони кажуть, що це спонтанна Нірвана. Сахаджа Йога – це спонтанна Нірвана, це правда. Але, коли ви отримуєте щось так легко і спонтанно, ви не розумієте цінності цього. Про Індію зазвичай кажуть, що вони отримали свободу так легко – вони не отримали її так легко – тому вони не цінують її. Але це правда, якщо ви отримуєте щось безкоштовно, першочергово і без особливих зусиль, тоді ви не цінуєте це, ви не розумієте. Ви вважаєте, що це по праву.

Але, чи знаєте ви, скільки людей страждали, щоб отримати Самореалізацію? Вони ходили в Гімалаї, стояли на одній нозі, інколи на голові впродовж місяців. І вони не отримали свою Самореалізацію.

Я чула, що деякі люди жили в кімнаті впродовж двадцяти-восьми років, щоб отримати Самореалізацію. Чому вони жили так? Тому що, вони думали, що тримаючись подалі від інших людей, іншої поганої атмосфери, будь-чого, вони зможуть отримати Самореалізацію – вони ніколи не отримували її.

Отже, необхідно усвідомити, хоча ви і отримали її так легко, вона є чимось надзвичайно цінним, надзвичайно величним. Не так просто отримати Самореалізацію.

Ви читаєте про людей, які є самореалізованими. Можливо, вони навіть і не знають, що отримали її. Вони навіть не знають про Кундаліні, але вони отримали її. Через їх Гуру можливо, можливо завдяки їх зусиллям. Будда, як багато йому довелося страждати, поки він отримав свою Реалізацію! Подумайте про Нього. Яким чином Він отримав Свою Реалізацію. Я маю на увазі, ви здригнетеся, якщо побачите Його життя: врешті-решт помер від голоду та злиднів. Але нічого не трапилось з вами. Ви отримали її без жодних труднощів, надзвичайно приємним способом, усі ви. Вам не потрібно нічого платити, вам не потрібно нічого робити. Але це не означає, що ви не повинні цінувати її. Як насінина, яку поклали у Матір Землю, спонтанно проростає та дає життя паростку, який росте, може вирости у кущ, а потім у дерево. Але ви мусите поливати, а також знайти садівника або когось. У вашому випадку ви єдиний, хто повинен робити все це.

Перш за все, ви повинні надати живлення співчуттю та любові. Чи є у вас це співчуття і любов? Чи любите ви людей? Як сьогодні хтось сказав мені, і я була шокована: «Я не люблю дітей». Я сказала: «Ви не любите дітей?» «Ні, я люблю інших дітей, не своїх». Тільки уявіть собі. Як ви можете так вчиняти? Як ви можете таке казати: «ви не любите своїх власних дітей»? Як би там не було, перш за все, для всіх вас я би сказала, що вам ніколи не слід казати: «Мені подобається» чи «мені не подобається». Це анті-мантри. «Мені це подобається» - це дуже поширено. Хто ви? «Мені не подобається цей килим; мені не подобається ця срібна річ». Хто ви? Чи можете ви виготовити щось подібне? Приймаючи такого роду рішення, вони думають, що діють дуже спонтанно, але це не так. Це виходить із ваших умовностей, і ви думаєте, що маєте право казати: «Мені не подобається, я не хочу». Але ким ви є? Якщо ви Дух, ви ніколи не будете використовувати ці слова тому, що вони можуть образити когось. Ви ніколи не скажете чогось, що може зашкодити комусь. Ви ніколи не зробите того, що може бути небезпечним для інших. Але ви завжди будете казати щось, що буде надзвичайно люблячим, співчутливим і таким, що дає умиротворення.

Ви будете випромінювати радість для інших. Це сила Духу, яка дає радість іншим. Якщо ви похмура людина, конкуруюча людина, тоді ви не є самореалізованими. Ви повинні мати здатність дарувати радість, любов і співчуття іншим. І це має відбуватися абсолютно спонтанно.

Є історія про одного святого в Індії, в Махараштрі. Отже, всі вони зазвичай набирали воду в посудину, яка називалася «Кавад», і несли її до Гуджарату в замок Шрі Крішни. І це вважалося великою, Я би сказала, відданістю Шрі Крішні. Отже, цей святий  також ніс воду в такій посудині, яка називалася «Кавад». Він ніс її від свого селища в Махараштрі, і, коли він дістався замку, при підніжжі замку він побачив осла, який дуже хотів пити і помирав від спраги. І тоді він віддав воду цьому ослу. Оточуючі люди сказали: «Тільки уявіть собі, ти ніс цю воду багато миль і багато днів, щоб омити стопи Божеству, яке перебуває тут, а зараз ти віддав її цьому ослу?» Він відповів: «Ви не знаєте, що Бог милостиво спустився сюди, щоб взяти воду». Зверніть увагу на Його ставлення.

Отже, для самореалізованої людини співчуття має бути саме таким... воно має походити зі щедрості. Якщо ви не щедрий, якщо ви дріб’язковий, увесь час турбуєтеся про свої гроші та їх збереження, тоді, перш за все, ви не є зрілим Сахаджа Йогом. Ви ним не є. Окрім того, такі гроші не принесуть вам щастя.

Дріб’язковість суперечить Духу. Дух є надзвичайно щедрим, надзвичайно щедрим. Він ніколи не намагається накопичити щось, або обдурити людей, або вкрасти щось. Про це не може бути й мови. Тому що у Нього немає жодної краплинки жадібності. Немає жодної жадібності. І тому людина, яка є реалізованою душею, не може бути жадібною, повинна бути надзвичайно щедрою.

Я бачила багато таких людей, які були надзвичайно щедрими, і які дійсно розуміли проблеми інших. Поки Сахаджа Йог буде мати свої власні проблеми, він зовсім не Сахаджа Йог. Він тут для того, щоби вирішувати проблеми інших, а не для того, щоби вирішувати свої власні проблеми і продовжувати говорити: «Ось, у мене ця проблема». Тобто, це нове слово, яке знайшло свій розвиток сьогодні. Раніше не було звички використовувати слово «проблема», кажу Я вам. Лише в геометрії ми використовувати слово «проблема». Але зараз це почалося. Вони кажуть: «жодних проблем». Ох! Усі вони в проблемі. Насправді, вони є проблемами, Я вважаю.

Отже, що ви повинні зробити, це зрозуміти те, що ви не повинні перекладати свої проблеми на інших. Ви не повинні ні про що просити. «Будь ласка, зроби це для мене. Будь ласка, зроби те для мене.»

І дуже дивно, що люди намагаються, так би мовити, отримати користь від інших.

Приміром, деяким людям подобається подорожувати, отож вони просять: «Будь ласка, зателефонуйте мені, я би залюбки приїхав до вашої країни». А щедрий Сахаджа Йог скаже: «Добре, приїжджайте». І в цій ситуації, хто робить помилку - це той, хто просить. Ви в жодному разі не повинні просити нічого, тому що ви довершені. І ви не лише просто задоволені, ви – довершені. Що хтось може дати вам? Всі бажання просто зникають, коли ви у довершеній формі.

Як сьогодні, коли Я йшла сюди, Я побачила, що з’явилося багато зірок. Я сказала, як тільки зійде місяць, всі вони зникнуть. Схожим чином, коли ви довершені, ви ні від кого не очікуєте щось зробити для вас. Навпаки, ви намагаєтесь з’ясувати, що ви можете зробити для інших. Ви стаєте іншими таким чином, що, яка би не була проблема в інших,  ви приймаєте її на себе. Ви занурюєтесь у неї.

Це дуже, дуже цікавий ріст, який повинен відбутися з вами. Це має відбутися з усіма вами, тому що ви отримали свою самореалізацію. Ви розвиваєте такого роду особистість, яка живе лише для інших, не для себе.

Ви здивуєтесь, ви зможете жити будь-де, ви можете спати будь-де. Ви можете їсти. Ви можете не їсти. Якою би не була їжа, яка у Вас є, вам підходить. Тому що ви настільки задоволені. Навпаки, у вас буде бажання готувати для інших, годувати їх, все, що вважатимете за потрібне, ви будете намагатися зробити - до тих пір, поки ви зможете це робити, ви будете це робити. Але є люди, для яких існують лише їх власні проблеми. Вони не Сахаджа Йоги. Як може Дух мати проблеми? Як це може статися? Отже, лише зрозумійте, що ви зараз є Дух. І поза межами всього.

Отже, ваша креативність також набуває інших вимірів.

Звичайним чином ви починаєте давати Реалізацію людям. Ви займаєтеся творчістю. Ви знаєте Баба Маму, він погано знався на літературі і він був... тобто, він не знав жодної мови. Він був дуже успішним в математиці. Тому що моя мама була математиком. Але мова йому не давалася. Зазвичай Я писала його твори. Йому зовсім не вдавалося. Але, після Реалізації, він почав писати такі чудові вірші. Неймовірно. Ніхто не вірив, що цей Баба міг зробити це. Тому що він толком не знав жодної мови. Я писала його твори, як Я вже сказала. Отже, дивовижно, звідки він почав писати поезію на урду? Поезію на маратхі? Поезію на хінді? А один з моїх братів спитав його: «Як у тебе виходить ця поезія на урду?». Він відповів: «Це Шрі Матаджі...Вона говорить мені». Про все він зазвичай говорив: «Матаджі говорить мені».

Отже, креативність всередині вас – це ні що інше, як ... квіти, і ви самі собі здивуєтеся, звідки береться ця креативність. Лише уявіть, для людини, яка є математиком, раптово стати поетом. Я маю на увазі, це неможливо. Але у вас є такі здібності. Всі ви маєте ці здібності, і ви можете стати дуже креативними, і ви повинні стати креативними у всьому... Я дуже креативна, Я маю сказати. Я весь час розробляю щось, що дуже гарно виходить.  Але, притому я не зацікавлена, як звичайні люди, в тому, щоби це було оцінене кимось, або щоби про це, наприклад, багато писали в газетах. Не маю жодного  інтересу. Ви творите заради творіння. Із любові до Всесвіту ви творите. І ви просто насолоджуєтеся цим творінням.

І ви легко пристосовуєтесь, або стаєте настільки поблажливими до всього, що люди кажуть, обговорюють або діють. Вони будуть ображати, або вони також можуть хвалити вас, і тому подібне. Ви не знаєте, що вони хвалять вас. Навіть у тих випадках, коли ви: «Шрі Матаджі кі Джей», Я також кажу, але потім Я забуваю, що вони говорять про Мене.

Якимось чином ви понад усім цим, і ви там, і ви просто не розумієте, чому людські істоти поводяться так. Чому їхня поведінка й досі така.

Навіть коли вони приходять в Сахаджа Йогу, Я бачу, що вони мають велике бажання бути лідерами, або вони дуже хочуть бути значимими організаторами Сахаджа Йоги, дуже добре відомими в Сахаджа Йозі. Вони хочуть мати міжнародну славу, як великі Сахаджа Йоги. Але вони не думають про те, яку креативність Я показала; що Я створила? Насправді всі ці речі настільки поширені серед людських істот, що вони весь час хочуть, щоб інші хвалили їх, хочуть дуже сильно, так би мовити, красуватися. Чим? Якщо ви Дух, всі знають. Чим тут красуватися? Що тут показувати? З чим тут виступати на передній план? Навіть якщо ви позаду, там є світло, ви знаєте, що це світло. Так що ви повинні вибратися зі своєї темряви, тому що ви є світло, і ви поширюєте світло. На противагу цьому, якщо ви знаходитесь у темряві, яке світло ви можете поширювати?

Отже, ваш Дух не може мати проблем. Він не має страху. Але понад усім, Він має мудрість, надзвичайну мудрість. І ця мудрість – єдина ознака того, що ви є набагато вищою особистістю.

Як Я сказала вам, це – еволюція, і коли ви трансформуєтесь, ви розвиваєтесь, ваша особистість стає зовсім іншою. І ви повинні відрізнятися. Якщо Сахаджа Йоги схожі на всіх інших людей, який сенс приймати Сахаджа Йогу? Ким був Христос? Він був сином тесляра. Він ніколи не здобував освіту. Але що Він робив? Він був Дух. Він відображав Бога в середині Себе. І також саме тому, Він дозволив розіп’яти Себе. В Сахаджа Йозі вам не потрібно бути розіп’ятими. Немає таких тестових завдань для вас. Але ваша система цінностей повинна бути переглянута.

Через інтроспекцію ви повинні віднайти, як ви можете стати кращими. Ви повинні спитати себе: «Добре, ну що ж, пане Сахаджа Йог, як ти? Чи ти вдаєшся до всіх цих речей, які роблять нереалізовані люди?» Лише спробуйте з’ясувати. Тому що зростання Сахаджа Йога проявляється у вашій поведінці, вашому стилі, на вашому обличчі. У такої людини немає зморшок. Вона не хвилюється. Ви не хвилюєтеся, тоді звідки у вас з’являться зморшки?

Така людина ніким не засмучується. Я маю на увазі, навпаки, він сміється над речами.

Одного разу в церкві, це було в Швейцарії, одна жінка підійшла, щоб ударити мене Біблією, а Я почала сміятися. Я сказала: «Як це так, Мене збираються вдарити Біблією!» І вона була настільки налякана, що я розсміялася. Я сказала: «Подивіться на безглуздість цієї жінки, яка прийшла вдарити мене Біблією?» Я маю на увазі, Я можу зрозуміти камінь або ще щось, але Біблія ніколи не вдарить мене. Все це відбувалося у вашій присутності, і ви знаєте про них.

Існують негативні сили, які намагаються зашкодити вам. Вони шкодять вам фізично, вони шкодять вам морально. Вони можуть зашкодити вам емоційно. Але, якщо ви вище цього, тоді ніхто не зашкодить вам. Принаймні, ви ніколи не будете відчувати образи. Ви не переймаєтесь образами.

Але що ви створили?

Сьогодні до мене прийшли декілька жінок і чоловіків, усі з метою розлучення. Після одруження в Сахаджа Йозі вони хочуть розлучитися. Ви можете собі уявити?  Я була шокована, у них є кумедні уявлення, що мій чоловік мені як брат. Я сказала: «Справді?» Всілякі безглузді речі приходять їм у голови, що означає, що у них немає світла Духу.

Якщо у вас є світло Духу, тоді ваше розуміння зовсім інше. Ви не хвилюєтесь про себе. Ви хвилюєтесь лише про інших, і ви намагаєтесь знайти рішення для них. Ви намагаєтесь допомогти їм. Це дуже легко для вас. Чи легко світлу горіти? Щойно воно засвітилося, воно горить. Йому важко вийти зі світла.

Але людські істоти, Я не можу зрозуміти, навіть після Реалізації, після спільного зростання впродовж років, вони все ще настільки нерозумні, що вони не усвідомлюють цінності своєї Самореалізації.

Це не що інше, як Дух, ви не можете вбити Його. Він не може вивітритися.  Це світло зникне, але світло Духа ніколи не зникне. Чим є масло, яке підтримує Його? Це ваше співчуття, це любов, турбота про інших.

Я знаю, що є люди, які дуже домінуючі, можуть бути нестерпними, але турбуйтеся про них. Ви знаєте, що вони не схожі на вас, вони не довершені. У них є проблеми. Так що турбуйтеся про них. Але, замість цього, ви починаєте думати, чого це я повинен турбуватися про нього. Чи турбується він про мене? Абощо. Тоді з вами покінчено. Отже, такого виду міркування або, Я би сказала, реакція, не притаманна Духу. Реакції духовної особистості зовсім, зовсім інші.

В житті Шрі Крішни ви можете побачити це: у нього був друг, який був дуже бідний, і він хотів побачити Шрі Крішну, а дружина друга дала йому трохи рису, рисових пластівців, як ви їх називаєте. «Тож візьми це для свого друга, ти повинен щось взяти для свого друга». Він трохи соромився, і коли він прийшов до Шрі Крішни, Шрі Крішна був у своєму палаці, а люди, які охороняли двері, сказали: «Ні, ти не можеш зустрітися з Ним». Він сказав: «Добре, лише підіть і скажіть Йому, що прийшов Судама». Він сидів на троні і щось обговорював. Тоді Він сказав: «Судама прийшов?» Він вискочив, побіг до дверей і обійняв його, обіймав його знову й знову. А потім Він сказав: «Чого ти стоїш тут? » Він взяв його і посадив його на трон, призначений для Нього самого, і Він сказав своїм дружинам: «Прийдіть, будь ласка, і омийте його ноги». Потім вони принесли йому речі та інше і приготували для нього ванну. Він запропонував йому Своє ліжко. Подивіться на любов Шрі Крішни. У Судами були дуже брудні ноги, всі в тріщинах. Шрі Крішна спробував змастити їх певними лікувальними мазями, які би могли допомогти йому. Він зробив все можливе для того, щоб вилікувати ці тріщини, і Він запропонував йому спати на Його ліжку. Також він попросив дружин обмахувати його віялами, щоб він міг заснути.

Подивіться, як красиво проявляється співчуття Шрі Крішни. Чи є ми настільки співчутливими? Йому не потрібно було робити це, ніякої драми, нічого, окрім Його серця! Він прийняв спонтанне рішення. Коли Він почув, що Судама там, Він одразу помчав туди. Він був настільки щасливий: «Прийшов Мій старий друг!».

Потім Він пішов у Хастінапур, там Дурьйодхана, старший син Каурава, спитав Його: «Чого би Тобі не зупинитися в моєму палаці?» Він відповів: «Добре, Я можу прийти, але, Я піду пообідати з Відуром». Відур був сином служниці. Він пішов і пообідав з Відуром. Отже, Відур був бідною людиною, я не знаю, якою їжею він міг пригостити Його, тоді як Дурьйодхана би напевно пригостив Його розкішною їжею. Для таких людей смак, рівень їжі тощо не мають значення. А любов, повага Вадура, який був реалізованою душею. Повага до інших Сахаджа Йогів. Якщо Сахаджа Йог поважає когось, хто є губернатором – Я не можу зрозуміти, Дух є понад усім – але не поважає Сахаджа Йога, тоді з ним щось не так. Він повинен розуміти, що духовна особистість вища, ніж всі ці люди, які мають усілякі відомі звання.

І цю любов можна побачити  в житті кожного: всі святі, всі інкарнації, всі вони мали любов, яка була понад усім. Без усіляких очікувань. І вони робили це, не очікуючи нічого взамін. Це така особистість, яка дійсно відображає любов Бога. Ви повинні випромінювати таке відображення.

Ви Сахаджа Йоги, що не означає, що ви якимось чином вищі за інших, а те, що ви інші. Ви понад ними. У вас немає відчуття жодної переваги. І тому ви інші. Ви настільки скромні, саме тому ви інші. Ви настільки радісні, ви настільки мирні. Саме тому ви смиренні.

І Я можу розповісти так багато історій з життя Шрі Крішни, які показують, що Він був Тим, Кого називають Йогешвара. Він був королем Йоги. Тому що Він був Вірат.

Але Він проявив це, Свою форму, лише Арджуні, і нікому, окрім нього. Тому що не було подібних Арджуні. Але Арджуна також злякався, коли побачив Його.

Отже, він жив як Шрі Крішна, як пастух. Він [Шрі Крішна] жив у Гокулі, і Він ніколи не проявляв своїх сил. Його сили були всередині Його, і вони проявлялися спонтанно. Ця сила має мудрість і розсудливість, досконалу розсудливість. Якби Він не мав цієї розсудливості, тоді це би не була Божественна Сила, але це була би якась сатанинська сила.

Якщо хтось увічливий з вами, і ви ввічливі з цією людиною, то в цьому немає нічого надзвичайного.

Здебільшого в Індії були люди, яких називали Авадхутами. Вони були реалізованими душами, які покинули суспільство й натовпи, і пішли жити у певні віддалені маленькі місцини, або печери або інде, якомога далі від людських очей. Тому що вони розуміли, що ніхто не зможе зрозуміти їх, тож який сенс був їм говорити з кимось? Вони були відокремлені один від одного. Що вони могли зробити? У них не було такого, як у вас: так багато Сахаджа Йогів разом. У вас так багато друзів, а також вас оточує так багато людей. Вони були самотніми людьми й ховалися від суспільства. Вони не зустрічалися з людьми. Тому що, якщо би вони спробували, їх би розп’яли. Але це не стосується вас, тому що у вас є суспільство. Ви перебуваєте в чудовій просвітленій спільноті дуже добрих друзів, чудових духовних особистостей.

За таких умов, якщо ви не можете творити, тоді що Я маю тут сказати?

Ви повинні творити щось, що може бути артистичним, – можливо музику, можливо поезію, можливо літературу, статті, будь-що, ви повинні творити і понад усім, ви повинні створювати Сахаджа йогів. Це основний вид творчості, якого ви повинні досягнути. І найважливішим є те, що ви повинні створювати Сахаджа Йогів повсюди. Я перебуваю тут, Я можу відвідувати місця, проводити програми, робити все це, але ви повинні на своєму прикладі показати, що є щось величне.   Як вони досягли цього стану? Нам також слід досягти цього стану.

Отже, ви будете тими, хто дійсно надихає їх, за ким люди будуть дійсно йти та переймати життя Сахаджа йогів.

Фактично, якщо ви довершені, тоді ви Махайоги. І ви повинні ними стати. Немає нічого важливішого за те, щоби стати Махайогами, через яких ваш Дух проявляє радість, мир і благословення всім.

Хай Бог благословить вас!

Її Святість Шрі Матаджі Нірмала Деві