Finchley Ashram, Londra (UK), 26 Marzo 1978

06/2024 TRADUZIONE VERIFICATA

Seminario di Pasqua

Finchley Ashram, Londra (UK), 26 Marzo 1978

Oggi è Pasqua e la celebrate tutti.

È piuttosto sorprendente, vedete: ci sono persone che, pur credendo nella scienza e tutto il resto, in questi giorni vi offrono uova. Il fatto che credano in Cristo o nella sua resurrezione è qualcosa di assolutamente a-scientifico, eppure lo accettiamo senza chiederci come e perché.

La Pasqua non viene mai messa in discussione.

Certe cose, quando ci appaiono nuove, tendiamo a metterle in discussione e a ricondurle alla scienza, alla sua realtà. Mentre altre le accettiamo e basta, come la sua resurrezione.

Ora, a Pasqua, il giorno di Pasqua si offrono uova. Perché lo facciamo?

Se siete tanto razionali, dovete rifletterci: perché offriamo uova? Non ci pensiamo mai: lo facciamo e basta, perché è un’usanza della bisnonna, lo ha fatto la nonna, lo fa la mamma e poi il figlio.

Quindi lo facciamo perché è comunemente accettato, senza preoccuparci di scoprirne il perché.

Perché si deve offrire un uovo e non qualcos’altro? Che cosa indica, dato che non c’è – per quanto ne so – nessuna menzione di uova nella Bibbia?

Si parla invece di un uovo e di Cristo nel Devi Bhagavat[1]. Tutti però lo fanno senza comprenderne il significato. Come abbiamo ricavato questo simbolo? Da dove?

Naturalmente, adesso è scientificamente accettata l’esistenza di un Inconscio universale che ci suggerisce i simboli. La gente questo lo accetta. In molti lo hanno accettato, non tutti, ma molti lo accettano.

Dobbiamo dunque dire che questo simbolo ci è sicuramente arrivato dall’Inconscio. Deve però essere arrivato a tante persone, così questo simbolo dell’uovo nel giorno di Pasqua è stato accettato.

Il simbolo dell’uovo è che l’uovo nasce due volte. In sanscrito, uccello si dice dvijaha. Un uccello si chiama dvijaha. Ed anche i bramini sono rinati, o nati due volte, e sono chiamati dvijaha. Dvi-jaha: dvija o, come si dice, dvijaha, indica colui che è nato due volte. È attribuito agli uccelli o ai bramini.

Per prima cosa, l’uovo nasce come un essere vivente. L’uovo è un essere vivente, lo sapete, completamente sviluppato all’esterno, non all’interno.

L’uovo non si sviluppa dopo essere uscito dal grembo della madre. Rimane della stessa dimensione ma qualcosa avviene all’interno, cresce con il desiderio. E in esso avviene una trasformazione.

La crescita e tutto quanto avviene in un uovo sono insiti in esso. È un suo diritto, è fatto così. È fatto in questo modo. Ma da esso deve venir fuori l’uccello. È fatto così.

Questo è sahaja: significa “nato-con”. Saha-ja, si nasce con questo. Un uovo nasce con la facoltà innata di essere un uccello. D’accordo?

Allo stesso modo, Cristo nacque per risorgere. Sentite le vibrazioni di questo.

La sua resurrezione ha aperto la strada anche alla nostra resurrezione, per il nostro salto nell’Inconscio. Lo ha fatto per noi, sebbene Egli non ne avesse bisogno. È venuto su questa terra, ha vissuto come noi. Era un essere umano e si è dedicato totalmente a questo, indicandoci una via, liberandoci la strada, mostrando il sentiero.

E l’ha fatto con il suo corpo, dehah, come si dice in sanscrito. Ha risollevato il suo intero corpo perché era l’Energia divina stessa, era fatto di Om, era fatto di Brahma stesso. Non era altro che vibrazioni, sapete, il suo corpo non era altro che vibrazioni.

E quel poco di elemento terra decadde e il resto (...) fu resuscitato davanti agli esseri umani.

Essi lo videro risorgere.

Vedete, il fatto che gli esseri umani lo abbiano visto risorgere ha un significato molto importante. Infatti, se non lo avessero visto, non ci avrebbero creduto.

Avrebbe potuto risorgere in qualche luogo appartato. Avrebbe potuto farlo. Non aveva nessuna necessità di mostrarsi. Eppure lo fece apertamente perché tutti vedessero che Lui, il suo corpo, era risorto.

Nel Devi Mahatmya (Devi Bhagavatam) Cristo è descritto come Mahavishnu. La Devi è la Dea, è la Madre, la Madre Primordiale, e nella storia della Sua vita, diciamo, mahatmya significa.... Riguardo alla Dea non si parla mai di storia della Sua vita, ma si dice... (Shri Mataji si rivolge a qualcuno a lato).

Così come, riguardo a Cristo, non si può parlare di storia della sua vita, essendo Lui una personalità divina. Una persona divina non ha una vita, non ha né inizio né fine. Quindi, possiamo dire che mahatmya è l’importanza, significa importanza.

L’importanza della Devi, della Dea, è descritta. E in esso (nel Devi Bhagavatam) hanno descritto come inizialmente Egli sia stato creato in forma di uovo nel Vaikuntha, in un’altra dimensione.

L’uovo è dunque il simbolo di Cristo che venne su questa terra e della sua resurrezione. È per tutti noi un messaggio che risorgerete tutti, che vi tufferete tutti in quell’Inconscio, in quell’Energia onnipervadente.

Sarete tutti proiettati (in questo stato), questo è il messaggio della Pasqua.

Ora, in che modo siete fatti anche voi come uova? Osservate, è molto interessante. Anche voi siete fatti come uova. Il guscio si sviluppa intorno a voi. Se avete lo schema che vi ho dato... qualcuno di voi lo ha?

Qualcuno ha un grafico? Se avete uno schema potete appenderlo da qualche parte per mostrarlo.

Come evidenziato sul grafico, gli esseri umani al loro interno sono fatti in questo modo: hanno dentro di sé il sistema nervoso simpatico sui due lati ed il parasimpatico al centro.

Il simpatico lo usiamo per la nostra attività. Usiamo sia il simpatico di sinistra che il simpatico di destra per la nostra attività, soprattutto per la nostra attività di emergenza. E il parasimpatico è quello che equilibra, nutre, si prende cura e coordina.

Le attività del simpatico ci procurano l’ego e il super-ego.

L’ego va in questa direzione e il super-ego in quest’altra. Infatti, in realtà, l’ego sale così e il super-ego così, potete vederlo.

E dov’è l’inizio? Da dove inizia?

L’ego e il super-ego ci procurano entrambi il guscio. Poi esso si chiude, qui sulla testa, quando il bambino è ancora piccolo. A quel punto il guscio è completo, diventate un guscio.

Così vivete nel vostro guscio, vi identificate con il vostro guscio, con il vostro ego e super-ego. Questi sono i vostri condizionamenti e l’ego. Che cos’è l’ego? Sapete tutti com’è, è una cosa orribile (risate).

Per un pulcino diventa proprio orribile: per il pulcino, quando è risvegliato, il guscio è orribile. A quel punto viene alla luce. Diversamente se ne sta lì, senza preoccuparsi; quando (però) si è risvegliati interiormente, si inizia anche a vedere il guscio intorno a sé e si vuole romperlo, si vuole uscirne. Si diventa consapevoli di quel guscio.

[Shri Mataji: Lei si sente scomoda?

Ricercatrice: Sì.]

Shri Mataji: Diventate consapevoli di quel guscio, di quell’ego, soprattutto nella vita occidentale che, come sapete, è orientata all’ego. Si gonfia in continuazione, assecondato dalla competizione, da questo e da quello. E voi diventate così, vi identificate con esso perché siete soltanto un semplice uovo. Se però siete risvegliati, d’improvviso iniziate a vedere il guscio che avete intorno, volete uscirne, non lo volete proprio. Pensate che, se ne uscirete, avrete le ali e le dispiegherete librandovi nell’aria, nello spazio.

Quando vi separate dal guscio, nasce in voi questa sensazione. Ciò accade con il risveglio della Kundalini.

Quando la Kundalini è risvegliata in voi, iniziate a pensare: “C’è qualcosa in me che mi tiene ancora giù. C’è qualcosa che mi spinge ancora verso il basso: e come rompere questo guscio?”.

Pertanto si deve fare in voi un foro, una cosa semplice, il battesimo.

Il foro che si fa nel guscio è il battesimo.

Vediamo dunque che ci sono due stadi.

Prima deve avvenire il risveglio, come prima cosa deve esserci il risveglio. Senza il risveglio, non accadrà niente, un uovo rimarrà un uovo. Si sporcherà o al massimo potrebbe marcire. Dopo un po’ marcisce e va sprecato.

(Ma) se qualcuno è in grado di infondergli il calore dell’amore, un trattamento corretto e tutto il resto, può maturare nel modo giusto.

Supponiamo però che, anche mentre si alza la Kundalini, qualche parte sia stata trascurata, non sia stata sviluppata: la Kundalini si dirigerà lì per dare supporto e cercare di svilupparla. Quantomeno farà in modo che, se danneggiata, sia in grado di resistere a ciò che è all’esterno.

Ora, noi possiamo anche pensare: “Perché siamo stati creati in un guscio?”. Siamo stati creati in un guscio, siamo stati creati in un uovo perché è l’unico modo in cui potete essere protetti e crescere; e si può così passare al secondo stadio evolutivo del salto nell’Inconscio.

Mediante la vostra ricerca, sviluppate in voi una sorta di saggezza e la saggezza è l’unico parametro con cui siete giudicati. Intendo dire che potreste essere la persona più brillante del mondo, ma se mancate di saggezza siete inutili.

La saggezza è molto diversa dalla cosiddetta conoscenza. Quando maturate, la saggezza cresce in voi. Quando poi la saggezza è sufficiente, allora basta un piccolo foro, tutto qui, e l’uccello ne emerge sviluppato.

Trovo però che la maggior parte delle uova è già stata forata con qualcosa. Qualcuno ha già fatto dei fori. È questo il motivo per cui sono così in collera con gli altri guru.

Come vi ho già detto, non mi interessa. Se vogliono far soldi, che li facciano; se vogliono avere donne, che le abbiano; se vogliono fare contrabbando, che lo facciano.

Ma costoro non hanno il diritto di rovinare la vostra Kundalini, infatti danneggiano la vostra Kundalini. E io sono molto adirata con loro. E devo dirvi molto francamente che è gente satanica. Stanno uccidendo l’uovo in voi. Il potere di germinazione in voi è ucciso da loro.

Vi propinano un veleno tale che non potete ricevere la vostra resurrezione.

Vi sottraggono il vostro diritto fondamentale. Voi non vi rendete conto di ciò che vi stanno facendo, ecco perché non capite per quale motivo io li condanni totalmente.

[Conversazione a lato con gli yogi, risate]

Dobbiamo dunque ricordare che, quando il guscio si spezza, quando l’uovo si rompe, una sua parte (il guscio) muore, giusto? Parte del guscio muore, anzi, l’intero guscio muore, ma il pulcino è lasciato fuori.

La parte che non serve più muore. Così, anche in noi qualcosa muore e deve morire: e questo qualcosa è il passato ed il futuro.

Il passato ed il futuro scompaiono e voi vivete nel presente. Quando il passato scompare, che cosa si estingue? Pensate al vostro passato: l’essenza di ciò che è stato positivo nel vostro passato viene salvata. Scompare solo il passato in voi che è morto, che non dava alcuna sostanza al corpo.

Pertanto, una volta realizzati, non dovete più parlare dei vostri karma. I vostri karma non risorgono. Alcuni guru vi diranno: “Dovete lavare i vostri karma”.

Ma come si può lavare qualcosa che è parte di voi? Se ve ne separate, allora potete farlo, ma non potete lavare qualcosa che è in voi.

Dovete toglierlo. E questo è ciò che viene tolto come un guscio. Ed è la vostra saggezza a farlo. Questa è la saggezza che vi è data per scegliere il sentiero centrale dell’esistenza con il quale spostate ai lati, su entrambi i lati, tutto ciò che non è necessario per questo processo che è l’ultimo processo, il processo migliore, il più alto processo di resurrezione, per stare al centro; e non agli estremi di qualcosa, no.

In natura raramente troviamo uova così strane. Ma negli esseri umani le troviamo. A volte trovo ci sia troppa gente che arriva con questa protuberanza (sulla fronte) simile ad un corno, sapete, come degli unicorni. Tutti così.

Iniziano ovunque, sono molto aggressivi. E non sono consapevoli di quanto siano aggressivi.

A volte sviluppano il super-ego, a causa del quale dicono: “Abbiamo molta paura, è accaduto questo e quello”. E vi rendete conto che sono persone inutili.

Sono possibili squilibri di ogni genere negli esseri umani. Non così tanto nelle uova, è sorprendente. Forse perché avete la libertà di sviluppare squilibri. Avete la libertà di essere contorti. Avete la libertà di essere complicati. Avete la libertà di rovinarvi, di danneggiarvi e distruggervi. Voi potete farlo, gli animali no. Soltanto gli esseri umani possono farlo.

E questa libertà è una tale benedizione e una così grande promessa che nemmeno Dio può togliervela. Quando ricercate in piena libertà, quando in piena libertà chiedete la saggezza, questo può accadervi.

Se non ricercate e non la chiedete, non accadrà. La chiederete solo quando sarete saggi, altrimenti non lo farete.

La vostra mente si orienterà sul materialismo, sulla politica, su qualcos’altro, su qualcosa di decisamente irrilevante.

Invece, con la saggezza, sentite di dover rinascere, che questa dopotutto è la cosa principale, è ciò che conseguite.

Dovete arrivare a questo. Quando questa saggezza subentra in voi, ciò semplicemente accade. Allora la chiedete, e per questo si dice che dovete chiederla. La saggezza non cadrà ai vostri piedi dicendo: “Oh, sii saggio, per amor del Cielo”. [Shri Mataji ride]

Non sarà lei a chiedervelo. Deve maturare in voi, svilupparsi in voi e compiersi. A quel punto sentite che la vostra saggezza è stata benedetta.

La vostra stessa saggezza vi dà quella soddisfazione. Nella (Bhagavad) Gita è scritto: “Atmaneva Atmane Shrushta”: il vostro Spirito è soddisfatto di se stesso. “Atmaneva Atmane Shrushta” significa che siete soddisfatti, il vostro Spirito è soddisfatto della propria manifestazione. Siete soddisfatti di voi stessi.

Un poeta ha scritto una bellissima poesia al riguardo, che dice: “Con Sahaja Yoga, il legno di sandalo inizia a sentire la fragranza del sandalo stesso”.

E questo è il messaggio per tutti noi nel giorno della Pasqua: la resurrezione.

Noi però non ci preoccupiamo della resurrezione nella nostra vita quotidiana. Vogliamo la croce su di noi, vogliamo portare la croce. “Sto portando la croce”: ma chi siete voi per portare la croce? È una presa in giro! Voi non portate la croce, Qualcuno è venuto per questo, per portare la croce per voi e ha compiuto il lavoro per voi.

Voi invece dovete credere ad una cosa sola, e cioè che anche voi potete risorgere. Non dovete portare più nessuna croce. Non dovete assumervi la responsabilità di nessuna di queste cose.

Sarà Colui che vi ha creato, Colui che vi ha nutrito, Colui che vi ha trasformato (portandovi) dallo stadio di ameba a quello di esseri umani, a farlo. Voi però dovete chiederlo.

Questa è la condizione, perché siete liberi. Capite questo punto? La libertà di scegliere Dio è in voi. E voi dovete usare la vostra libertà. Nella vostra libertà, se l’avete, nella vostra libertà – non a causa di ipnosi o altro – ma quando lo chiedete in tutta libertà, l’otterrete.

È chiaro? Ed è questo il messaggio per noi: la resurrezione.

Oggi è un gran giorno, sapete che è stato il giorno più straordinario. Infatti, all’epoca di Krishna – Jehovah come lo chiamano: Jehovah è il nome di Krishna – Egli disse: “Nainam chindanti shastrani, nainam dahati pavakah, na chainam kledayantyapo na shoshaya ti mārutaḥ[2].

Egli disse che questa vita eterna non può essere eliminata, non può essere soppressa da nessuno strumento, non può essere uccisa da nessuna arma. Non può essere spazzata via dal vento né da alcun potere sottile e non può essere distrutta. È una vita eterna. Quindi, una vita (quella di Cristo) è venuta sulla terra per dimostrarlo. Egli ha mostrato nella sua vita che ciò che Krishna ha affermato è corretto. È venuto per provarlo.

Vorrei che lo avessimo in inglese (il Devi Bhagavatam) per potervelo leggere. In esso è scritto chiaramente che Egli nacque da Radha, lo creò Radha. E ciò (accadde) nell’uovo, fu Lei a creare l’uovo.

E da quell’uovo estrasse ogni essenza dell’innocenza, vedete, questa è Radha e questo è l’uovo. Prima il pulcino è fatto così. Questo è l’uovo, dentro l’uovo è così.

In seguito viene sulla terra come Gesù. Egli è l’incarnazione dell’innocenza. Viene su questa terra e allora vi viene mostrato, vi viene mostrato perché voi avete la libertà e potreste negarlo; per questo vi è stato mostrato che è risorto.

E anche voi potete ricevere la resurrezione, vi è stato promesso. Adesso tanti di voi l’hanno sentita. Avete sentito la vostra rinascita. Questo è qualcosa di unico, perché tutta l’evoluzione che avete avuto finora non è stata assolutamente la vostra rinascita.

Ora la rinascita è arrivata; ed essendo arrivata, vi viene mostrata, ne siete a conoscenza, siete consapevoli che vi accade.

Chiaro? Vi è chiaro?

In questo giorno, quindi, essendo voi sahaja yogi, dovete decidere che ci siamo, non v’è dubbio, siamo realmente lì. Siamo entrati nel regno di Dio e dobbiamo avere più persone.

Visto che sono ancora ignoranti, potrebbero discutere o fare di tutto, vedete, perché sono ignoranti, non l’hanno percepita.

Voi però dovete capire, dovete comprendere che loro devono riceverla. Devono riceverla, è un loro diritto. Ma devono chiederla in piena libertà. Quindi dovete dirglielo, dovete parlarne loro, dovete trovarli.

In tanti, in tantissimi la stanno davvero ricercando e dovrebbe accadere loro.

Ho già detto molto tempo fa che l’Energia onnipervadente che è sulla terra adesso è stata attivata e funzionerà.

Non dovete preoccuparvi di certe cose: “Madre, quante persone si troverà davanti? Quante persone ci saranno? Soltanto diecimila o ventimila?”. No, funzionerà su scala molto ampia. Ma questa ampia scala deve essere realizzata da voi, da voi sostenitori. Voi – come si dice - i pilastri, dovete essere un po’ forti in questo. Dovete essere un po’ più forti e allora potrete portare questo intero carico.

Come si costruisce un grande baldacchino?

Prima si fanno dei pilastri robusti, poi si stende il telo ed è fatto!

Così, l’Energia onnipervadente illuminerà da sola molte persone. Ma voi siete come i pilastri, perché sarete a conoscenza di tutto ciò che riguarda il risveglio della Kundalini.

Avrete tutta la conoscenza di come manovrarla, e loro la sentiranno, ne parleranno e parleranno delle loro vibrazioni, di una cosa e di un’altra, la scopriranno come scienziati, un po’ qui e un po’ lì. Come una persona che entri in una stanza buia, la attraversi (a tastoni) e poi vada avanti così (non chiaro). Voi invece siete in una stanza illuminata, ma dovete essere abbastanza forti per portare questa luce.

Intesi? Sto dicendo che questo è ciò che dovete decidere; le persone realizzate devono decidere che occorre essere davvero forti interiormente. Risolvere i propri problemi personali, non solo parlare. Quanti mariti avete avuto nelle vite passate? Quante mogli avete avuto nelle vite passate? Quanti figli? Assurdità di ogni genere, melodrammi e poemi e tutto il resto, tutte assurdità. Ciò non vi procurerà né felicità né gioia. Non sprecate il vostro tempo in tutte queste piccolezze della vita. No. Smettete e perdonate voi stessi.

[Entrano alcune persone nuove]

Signora: Vengo per [...] Sahaja Yoga.

Shri Mataji: Da dove?

Signora: Arabia Saudita.

Yogi: Dall’Arabia Saudita. Hanno telefonato.

Yogini: Se volete venire.

[Risate]

Shri Mataji: Ah.

Vorrei che mi facessero delle domande, poi daremo la realizzazione, questo è il modo.

Chi c’è? Tu eri al... per... [...] [Risate]

Ah, sapevo che sarebbe venuto oggi.

Insomma, lui ha un aspetto tanto diverso. Non è vero? Molto diverso. Ti stiamo aspettando, sai. C’è un altro... e la persona seduta vicino a te ha un aspetto giovane [Shri Mataji ride].

Bene.

Come sta lui? Come ti sembra?

Ricercatrice: È voluto venire.

Ricercatore: Sì.

Shri Mataji: Davvero? Ne sono felice.

E vostra figlia?

Ricercatrice: Lui non capisce molto l’inglese.

Shri Mataji: Va bene, va bene, non importa. Ricercatrice: Posso spiegarglielo dopo.

Shri Mataji: Spiegaglielo, ma questa è la lingua dell’amore. Non c’è niente da dire, funziona e basta, non è forse così? Sentiamo adesso le sue vibrazioni, come sta.

Per favore (non chiaro), chi non è ancora realizzato può venire qui? Io sono qui. [Fine della prima registrazione] 

[1] Anche conosciuto come “Shrimad Devi Bhagavatam” o “Devi Purana”.

[2] Bhagavad Gita, Capitolo 2, Verso 23.

“È stato Shri Krishna a dire, in sanscrito: “Nainam chindanti shastrani nainam dahati pavakah na chainam kledayanty apo na shoshayati marutah” che significa: “La vita spirituale, o la vita eterna, lo Spirito, non possono essere uccisi da niente, da nessuna arma, né essere spazzati via dal vento, né assorbiti né distrutti”.(Shri Krishna Puja, Los Angeles, 18/09/1983).
