24 července 1983
Guru Púdža
Lodge Hill Centre, Pulborough (Anglie)
Guru púdža: Probuzení Guru principu, 24/07/1983, Lodge Hill, Sussex, Anglie

Dnes jsme se tu všichni sešli, abychom udělali Guru púdžu. Váš guru je nejprve Matkou a pak guruem. A to mi hodně pomohlo. Dříve jsme měli také mnoho Guru púdží, většinou v Anglii. A mohli byste se podivovat, proč Matka vždy jaksi dělá Guru púdžu v Londýně. Časově to vychází tak, že na Guru púdžu jsem zde, touto dobou musím být v Londýně. Takže tolik let už děláme Guru púdžu v Anglii. Jestliže se vše děje ve shodě s Ritambara prádňou, pak tu musí být nějaký důvod, proč je Matka na Guru púdžu zde v Anglii. V Puránách je uvedeno, že Ádi Guru Dattatréja uctíval Matku na březích řeky Tamasy. Tamasa je totéž co vaše Temže a On sám přišel a zde Ji uctíval. A druidové, kteří se projevovali ve Stonehenge a tak dále, pocházeli z té doby, z té skvělé země Šrí Šivy, Ducha. Takže Duch sídlí zde, tak jako v srdci lidských bytostí, a Sahasrára je v Himalájích, kde Sadášiva existuje na Kailáši. Toto je velké tajemství, proč jsme zde měli tolik Guru púdží. A dnes to vrcholí touto zvláštní Guru púdžou v roce šedesátých narozenin vaší Matky, což má mimořádný význam, jelikož je to Guru Sašthi, dnes se slaví šedesát let vašeho gurua. A proto je to veliká příležitost, že jste se tady všichni sešli, opět vlivem Ritambara prádžni. Tedy vše to, co se stalo, stalo se díky daru přírody pro vás a všechno se tak dobře vypracovalo, protože to bylo přání Božského a plán Božského. Tedy řeka Temže, které říkáme Thames... Víte, Angličané mají ve zvyku všechno poangličtit... Podobně vytvořili Bombaj, Mumbai je Bombaj, nebo Calcutta a podobná slova. Například Váránasí bylo přejmenováno na Benáres. Řeku Temži, která byla opravdu Tamsa, nazvali Thames. Tedy ze jména Tamsa by nám mělo být jasné, že to je místo tamó guny. Je to místo, kde odedávna žili levostranní. Takže lidé byli velmi zbožní, levostranní lidé emocionálního typu, a uctívali Boha natolik, že nabízeli oběti - jadžňi a tak dále. A žil zde Dattatréja a meditoval na březích řeky Temže. Proto nám má Guru púdža zde poskytnout skvělé zázemí k probuzení vašeho guru principu. Musíme se dostat ke kořenům všeho tak, abychom pochopili tu důležitost. Pokud nepoznáte kořeny a tradice v pozadí, nemůžete pochopit hloubku, důležitost ani sílu žádné púdže. Dnes jsme se zde shromáždili, abychom udělali Guru púdžu, znovu. Důvodem je, že v sobě máme guru princip, jak jsem vám říkala minule, a také jsem do hloubky vysvětlila Desatero, jak je uvnitř vás vyjádřeno a popisuje různé typy naší vnitřní podstaty. Ta podstata Guru púdže se v nás musí probudit. Proto máme tento program zde. Je tedy důležité, abychom v sobě upevnili dharmu. Bez dharmy nemůžeme vzestoupit. A jak jsem vám předtím říkala, čistota vaší bytosti spočívá v tom, nakolik oddaně následujete dharmu. V Mojžíšově době se to vypracovalo a všechna pravidla a nařízení byla vytvořena pro realizované duše. Ale jak jsem četla v jedné z knih, bylo to velmi dobré, protože kdybych to řekla já, lidé by nevěřili, že se to musí změnit. Myslím, že během projevu by zde děti být neměly, lepší je vzít je ven. Po projevu je můžete vzít dopředu - ty, které dělají hluk. Ty, které jsou zticha, to je v pořádku, ale ty, které dělají hluk, raději odveďte ven. Pokud budou hlučet, je lepší být venku nebo poblíž dveří, abyste je, když budou hlučné, mohli vzít ven, aby nerušily. A během púdže je to v pořádku, měli byste být u brány, dveří nebo na nějakém místě, odkud můžete vyjít ven. Takže zákony a nařízení, které byly lidským bytostem dány, byly ve skutečnosti pro realizované duše, které by porozuměly. Když ale Mojžíš zjistil, jaké lidské bytosti jsou, musel to změnit ve velmi přísná pravidla, protože na lidské bytosti, když jsou takové, je třeba být obzvlášť přísný. Nechápaly nic jiného než strach. Pokud máte v ruce nějaký klacek, můžete je dát do pořádku. Bez toho klacku nebudou lidské bytosti poslouchat. Jsou v pořádku jedině, když je tu strach. Když tedy vidíte dnešní podmínky všech národů, těch, které mají vůdce či premiéry nebo prezidenty, všichni jsou to lidé nesmírně přísní, velmi panovační a velmi nevlídní. A lidem se obvykle takoví lidé líbí. A i Hitler uspěl kvůli takové povaze. Tedy charakter dosavadního gurua je velmi přísné povahy pro lidi, kteří nejsou realizovaní. Běžně guru - dobrý guru, satguru, nerad mluví k lidem příliš. Házeli kameny nebo nechtěli mluvit k lidem, kteří nebyli realizovaní. Ale pokud realizovaní jsou, tito guruové změní svůj postoj vůči lidem, kteří se s nimi chtějí setkat. Existuje obrovský rozdíl mezi člověkem, který je realizovaný, a nerealizovaným, podle Božího protokolu. Člověk může být králem či někým podobným, ale bude požádán, aby seděl venku. Nemá to nic společného s tím, jakému postavení se těšíte. Jakmile je realizovanou duší a pokud není posedlý, je mu poskytnuto nejvyšší postavení. Je-li ale posedlý, pak mu guru také řekne, „Vypadni odtud, nejdřív se zbav své posedlosti a pak přijď.“ Existovala všechna tato přísná pravidla, že ten a ten člověk musí být zabit, takovému a takovému člověku musí být vyměřen trest utětí rukou, utětí nohou, dokonce úplné zničení očí. To se dělalo, protože nebyli realizovanými dušemi. Myslím, že to bylo velké Mojžíšovo poznání, že přijal jiný druh zákona, který je nyní znám jako šaría, a to je to, co následují muslimové. Myslím, že svým způsobem je to dobré, protože obyčejní lidé si opravdu takové zákony zaslouží, ale nemělo by to být tak fanatické, že nerozlišujete mezi realizovanou a nerealizovanou duší. Nyní bude ve vás probuzen váš guru uvnitř, pokud jste na sebe přísní. Tento bod je velmi důležitý. Pokud na sebe nejste přísní, nebude ve vás guru probuzen. Lidé, kteří jsou líní hlupáci, neschopní cokoli obětovat, kteří milují pohodlí, nemohou nikdy být guruy, věřte mi. Mohou být dobrými organizátory, mohou být čímkoli, ale nikdy guruem. Guru by měl být svolný žít způsobem, jakým žít musí. Měl by být schopen spát na kamenech, měl by být schopen spát za jakýchkoli okolností. Ne že by na něj žák naléhal, Gurua se pohodlí nemůže dotknout. Takže ti z vás, kteří chtějí mít probuzený svůj guru princip, musí vědět, že by neměli vyžadovat pohodlí. I pro takové věci, jako je tanec, který jste včera viděli, člověk musí dělat skutečné tapasja (odříkání). Musíte dělat usilovné odříkání, nemůžete se naučit ani takovou věc jako tanec, aniž byste kvůli tomu prošli odříkáním. Je důležité, aby guru prošel veškerým odříkáním. Sahadžajogín tím projít nepotřebuje, ale sahadžajogín guru to dělat musí. Musíme mít odříkání a odříkání se může týkat nějakého druhu přání, která máte. Dejme tomu, že máte velmi rádi jídlo, pak prostě nejezte jídlo, které jíst chcete. Pokud máte velmi rádi sladké jídlo, pak jezte něco velmi hořkého, umocněno na sto osmou. A když máte oblíbené nějaké velmi... jako mají někdy Indové, velmi kořeněné jídlo, pak jezte zcela nevýrazné jídlo, bez soli. Naučte svůj jazyk chovat se slušně. Pro gurua se nesluší věnovat pozornost jídlu. Viděla jsem některé jogíny, kteří jsou v pořádku a plně soustředění, když přijde na jídlo, když však dojde na program, žádné soustředění nemají. To je smutné, takoví lidé nemohou být guruy. Mohou být kuchaři, dobrá, mohou být ochutnávači jídla nebo něčím takovým. Bude jim to lépe vyhovovat, ale pokud mají být guruy, musí se naučit kontrolovat svůj jazyk a svá přání. Mám tím na mysli, že půst je pro sahadžajogíny dobrý, půst je velmi dobrý. Po celý čas se starají, co budeme mít k obědu, co budeme mít k večeři. Takoví lidé nemohou mít probuzený svůj guru princip ani nemohou být guruy. Tak buďte prosím opatrní. Guru musí mít nad svým jazykem kontrolu. Musí vědět, kdy se rozzlobit a kdy být vlídný. Musí vědět, co a kdy říci, kolik toho říci. Proto je spousta guruů mnohem úspěšnějších, když nemluví. Mlčení je nejlepší způsob, jak ostatním pomoci, jde-li však o vysvětlování Sahadža jógy, mluvit byste měli. Viděla jsem ale u některých lidí, jak jsou velmi výmluvní, když jde o nesmyslné věci, ale když dojde na Sahadža jógu, nevědí o ní nic. Musíte být tedy mistry Sahadža jógy, pokud máte být guruem, ne pouze v mluvení, ale ve svém chování, ve všem. A „karamat“ (zázrak, div) je to... nevím, zda používáte slovo charismatický, říká se tomu charismatický, nebo říkáte, jak to udělat, jak zvednout Kundaliní, jak ji přivést do Sahasráry, jak prolomit Sahasráru, všechny tyto věci musíte znát. Umět využít své znalosti se v sanskrtu nazývá vinijóga. Guru princip se v člověku probudí, jakmile on sám něčeho dosáhl. Představte si gurua nedouka, který vede řeči jako nějaký guru. Skončí nakonec jako učedník. Musíte být mistry sami sobě, ale když do vás guru princip vstoupí, musíte to dávat ostatním. Jde o to dávat to ostatním. Abyste dávali ostatním, musíte být na vyšší úrovni, musíte být na velmi vysoké úrovni. Pokud lpíte na penězích, pokud lpíte na jídle, pokud lpíte na světských věcech, nemůžete dávat. Vyššího stavu, než je tento, je možné dosáhnout. Pro mě je přirozený, můžete ho ale dosáhnout (i vy). Znamená to, že nesmíte mít žádnou takovou závislost, že všechna pravidla a předpisy, řeči, jako že se nebudu starat o jídlo, že bych se měl postit a tak dále, to všechno skončí. Když jíte, „nejíte“, to je ten stav, který bychom měli mít, že to jídlo jíte, a když se zeptáte: „Už jsi obědval?“ „Já nevím...“ „Budeš obědvat?“ „Já nevím...“ Naprosto lhostejní k problémům těla. „Kde jsi spal?“ „Já nevím...“ „Co jsi jedl, co budeš mít?“ „Já nevím...“ Tento druh stavu se jmenuje stav atíta (nad), kdy jste nad tím, a cokoli děláte, děláte proto, že se to má udělat. Aniž byste tomu věnovali pozornost. Je to automatické. Nic není důležité, ale to je... Než se stanete atíta, musíte sami sobě říct: „Nic není důležité“, víte, to je avir bháva (avir=bez, bháva=postoj), tak to nazývají, je to jakési drama, do něhož se musíte zapojit. „Ó, nic není důležité, ten koberec není důležitý, měl bych zkusit spát na betonu.“ To je to první, co musíte udělat. Ale po nějaké době se stane, že si ani nevzpomenete, zda jste spali na betonu nebo na posteli. „Kde jsem spal? Já nevím.“ To je stav atíta. A tohoto stavu mají teď mnozí sahadžajogíni dosáhnout, stavu, kdy jste nad. Řekněme, že je někdo před vámi a vy jste se rozzlobili. Dobrá, dáte jim pěkně zleva, zprava, zleva, zprava a pak se v příští chvíli smějete. „Ty ses na toho člověka zlobil?“ „Já nevím, zlobil jsem se?“ Jako Buddha jednou v jedné vesnici cosi řekl a byl tam nějaký strašný chlap, který povstal a řekl Mu spoustu věcí. A když odešel do další vesnice, ten chlapík pocítil: „Ó, neměl jsem to dělat,“ možná levá Višudhi. Šel tedy za Ním a řekl: „Pane, mrzí mě, co jsem řekl, neměl jsem to říkat. Nevěděl jsem, že jsi Osvícený, tak se to stalo, prosím, odpusť mi.“ Buddha řekl: „Kdy, kdy jsi to řekl?“ On na to: „V poslední vesnici.“ „Ó, všechno v poslední vesnici jsem nechal tam a nemám s tím problém.“ To je stav atíta, kterého musíte dosáhnout. Takže ani to nepociťovat, není to důležité. Když tato ztotožnění zcela odpadnou, děláte věci ve stavu akarma (nečinnost), kdy, když Slunce svítí, není si vědomo, že svítí. Když vibrace proudí a vy si nejste vědomi, že proudí. Začalo to ve vás už pracovat. Překvapuje vás, že zvedáte ruce a Kundaliní se zdvihá. Vy vlastně nevíte, že zvedáte Kundaliní. Jak ji zvedáte? Vy to nevíte, to je ono. Tento stav už ve vás nastartoval atíta, ale upevněte ho ve všech oblastech života, kdy vždy jdete nad to. A když se vám to podaří, je to to nejvyšší, čeho musíte dosáhnout. U Inkarnací je to velmi odlišné, je to obráceně. Všechno je obráceně. Nemusí dělat žádné tapasja (odříkání). Nemusí hladovět, nemusí se očišťovat, Vše, co dělají, je punja (zásluha). Nemusí ani hromadit punje. Když někoho zabijí, je to dharma. Pokud někoho uhodí, je to dharma. Nic neudělají špatně. Jsou zcela neposkvrnění. Když někoho oklamou, když někoho ošidí, je to naprosto v pořádku. Protože pro vyšší cíl se musíte vzdát nižších cílů. Víte, je to odůvodněno naším každodenním životem, že když bráníte svoji zemi, jde po vás nepřítel, pokud musíte bránit svou zem, nemůžete ho zabít. Můžete ho napálit, diplomaticky ho můžete oklamat. Je to dovoleno, proč? Protože pro vyšší cíl se musíte vzdát nižších cílů. Ale pro Inkarnaci je to vždy vyšší cíl. Ona se o nižší cíle vůbec nestará. Nemusí rozvažovat, přemýšlet, zdůvodňovat, školit se nebo tvořit nějaké drama či něco podobného, vše je vykonáno. Ba i pohyb, každý pohyb, každé pohnutí nějaké Inkarnace má v sobě zvlnění, které je pro dobro. Nic, dokonce ani na chvilku, není takové, aby to nebylo pro dobro světa. Tedy Inkarnace je zcela odlišná záležitost, které není možné dosáhnout, kterou se musí být. Tedy například, Inkarnace je bhokta, ten, který se raduje. Raduje se vším. Například mnozí lidé tvoří, nyní zde máme koberec z Turecka. Tyto koberce vytvořili lidé z Turecka kdysi pro posezení nějaké Inkarnace. Ritambara prádžňja to tedy oživí takovým způsobem, že to aspoň mohu vidět nebo to mít, aby jejich duše byly požehnány a aby se cítily pěkně. Řeknu vám, že například Michelangelo netvořil pro papeže ani pro všechny ty zbytečné lidi, kteří tam chodí. Ani Blake netvořil všechno to dílo pro zbytečné lidi, kteří chtějí přijít a vidět nahé umělce. Vše to bylo uděláno pro Inkarnaci, aby to viděla. To je způsob, kterým nejvíce požehnají, protože jsou nad tím, nic se jich netkne, nic není důležité, není to ale rozumové nebo něco, co by sami natrénovali, ale je to tam automaticky. Jako když se Šrí Krišna musel oženit se šestnácti tisíci ženami. Dovedete si to představit? V oněch dobách monogamie by byl stokrát stíhán. Důvodem bylo, že měl šestnáct tisíc sil. A On se měl narodit na tuto Zemi s těmito šestnácti tisíci silami a pět prvků se stalo Jeho královnami. Musel to nějak ospravedlnit, aby je měl u sebe. A jako mám já nyní sahadžajogíny, kterým jsem... dala realizaci, tak jsem automaticky vaše Matka, to je potvrzeno, ale pro Něj z toho nebyla jiná cesta, než oženit se s těmito šestnácti tisíci silami. A tak se oženil, ale nikdy nebyl ženatý, On byl po celý svůj život svobodný mládenec. Protože je Jógéšvara a také je brahmačárin (v celibátu). Kdo může oženit... Jeho? Pro ně (Inkarnace) jsou všechny ty světské věci prostě divadlo, které vůbec nemá význam. Je to jen divadelní představení. Člověk, který není Inkarnací, by se neměl pokoušet jí být. Na to lidská bytost nemá právo. Podobně jako policista, který stojí na silnici, když dá ruce napravo či nalevo, my podle nich jdeme. Ale řeknete-li nějakému bláznu, aby šel a postavil se tam, zavřou ho. Takže pro obyčejné lidi, dokonce, i když jste guru, neměli byste jim dovolit, aby se dotýkali vašich chodidel. Pouze chodidel Inkarnace je nutné se dotýkat a nesmíte se dotýkat nohou nikoho jiného. Samozřejmě v samajačáře (postupné uctívání), máme například v Indii ve zvyku dotýkat se chodidel otce, ovšem proto, že otec je představitelem otce ve vás, nebo (chodidel) matky. To je symbolické, ale ve skutečnosti se nikomu jinému neodevzdáváte než nějaké Inkarnaci. Také, je-li to váš učitel v nějakém oboru či nějakým způsobem mistr, musíte se dotýkat jeho chodidel. Dokonce, když vyslovíte jeho jméno, musíte se vytahat za uši. Ale nikdo, žádná lidská bytost, by se neměla dotýkat vašich nohou, obzvlášť sahadžajogíni by neměli. Nikdo by neměl nikoho žádat, aby se dotýkal vašich nohou. Někoho staršího můžete, to je jiná věc, ale ne jako gurua. Je to velmi nebezpečná věc, když s tím jednou začnete, víte, co se mnohým stane, že prostě odejdou ze Sahadža jógy. Abyste v sobě rozvinuli guru princip, musíte především zcela rozvinout sami sebe. Musíme vědět, jak v sobě rozvinout guru princip. Jak jsem vám říkala dříve, máme v sobě deset principů a měli bychom všech těchto deset principů rozvinout takovým způsobem, že budeme výš než ostatní. Včera jsem vám říkala, že když děláme dhjána - dhárana - samádhí a dosáhneme požehnání Ritambary prádžni, pak to celé vložíme do různých oblastí nazývaných déša (oblast) nebo bhúmí (země). Důležité je, jak toho využít; je to prostřednictvím manter, čistěte to mantrami, čistěte to svou pozorností, každý den musíte vědět, která čakra se má čistit. Musíte o sobě vědět, kde je problém, jak to má být vyčištěno, jak ho musíme vyčistit. Neberte to za samozřejmost. Mnozí lidé, kteří mají, řekněme, levostranný problém, jenom jim přinesete citron a čili a domníváte se, že Matka tu práci udělá. Mohu tu práci udělat jen dočasně, ale pokud tam opět vznikne vakuum, vy to nasajete. Víte... tato vakua uvnitř vás mají zase hlad a chtějí si dát nášup. Vaším úkolem tedy je odstranit toto vakuum a kvůli tomu se musíte svědomitě zbavit všech svých závad. To je pro vás všechny ta nejdůležitější věc. A snažte se věnovat plnou pozornost všem těm různým déšám, těm se říká národy. A jakmile to jednou vyčistíte, je to osvícené, je to plné světla, pak tomu říkáte pradéš, což znamená, že déša byla osvícena. Jakmile se to uskuteční, pak jste dosáhli bodu, kdy se můžete stát guruem, ale ještě nejste satguruem. Abyste se stali satguruem, musíte dosáhnout stavu atíta. Stav atíta je takový, že ten, kdo není dobrý člověk, se před vámi bude třást. Člověk, který je lhář, kdo podvádí lidi, ztratí řeč. Člověk, který má chlípné oči, který je člověkem, co se neumí kontrolovat, bez jakékoli kontroly nad svou myslí, co se týká žen, co se týká mužů, takový člověk bude mít v očích třes. Někteří z nich se budou třást, ti, kteří jsou posedlí, se z toho budou třást. Všichni budou odhaleni ve světle satgurua. Když toho dosáhnete, nebudete s nimi muset bojovat, oni se odhalí sami a vy nebudete muset dělat nic. Jednou mi bylo řečeno, že existuje jakási služka, která je velmi posedlou osobou, v jedné rodině. Řekla jsem: „Zbavte se jí.“ Jela jsem na letiště a cestou jsem se v tom domě zastavila a ta služka šla zrovna dovnitř. A byla tam velká strouha s proudící vodou, myslím, že to ani nebyla strouha, ale cosi otevřeného, a ona mne uviděla a spadla do toho. Řekla jsem: „Ó Bože.“ Řekla jsem šoférovi, aby popojel s autem trochu dopředu. A ona do toho spadla. Stává se to. Jednou jsem letěla letadlem a nějaký pán vpředu začal prostě skákat. A jeden sahadžajogín se zeptal: „Jste od TM?“ a pán řekl: „Jak to víte?“ Jogín na to: „My to víme.“ Sedla jsem si tedy dozadu. Možná, že všichni mají... Může přijít den, kdy začnou takto skákat. Nebo pilot třeba může začít skákat. Je to pro mne velký problém. Dokonce i světla... ...vejdete do jakéhokoli kostela a najednou zjistíte, že světla takto explodují. Zjistila jsem také, že i při velkých banketech, když tam sedím, najednou každý přijde a posadí se a všichni jejich bhútové se shromáždí kolem, oni začnou skákat a lidé se začnou dívat: „Co se děje, hoří tam?“ Tolik věcí se může stát, například jeden pán byl velmi posednut ve válce. Šli jsme na loď, kde byla malá plošina, na kterou jsme museli nejdřív vyskočit, a ta plošina se začala takhle houpat, ten chlapík nevěděl, co s tím, nechápal, proč se to děje. Když dosáhnete tohoto stavu, nemusíte se dohadovat nebo něco dělat, i když jen zvednete oči, stane se, že takový člověk bude mít problémy. Nebo vyskytnou-li se nějací egoisté, ti roztají. Nejprve musíte hrát divadlo gurua, oblékat se prostě a jednoduše, musíte se chovat způsobem, který je velmi laskavý a vlídný, protože je musíte přitahovat: „Pojďte sem, pojďte sem, pojďte sem.“ To je reklama, inzertní oddělení. A jakmile je to hotovo, hra se odehraje, už se to může velmi rychle odhalit. Oni zjistí, že nejste sladkost sama, že jste pouze dramatik či herec. Jakmile je drama u konce, můžete se jim velmi chytře ukázat v pravém světle. Neukazujte jim tedy hned zkraje, že jste ve skutečnosti zadavatel náročných úkolů. Nikdy. Nejprve použijte všechny své příjemné vlastnosti. Čím obtížněji jsou zvládnutelní, tím jsem k nim laskavější. Pak půjdou do nitra. Tehdy můžete přitvrdit a vyléčit je. Nejprve je připravte. Oni bývají zpočátku tak vyděšení, tak nervózní, tak rozrušení, někdy tak plni ega. Tak buďte přívětiví. Postupně ve vaší přítomnosti také zesílí a pak, i když je uhodíte, jsou v pořádku. Je to tedy třeba udělat velmi chytře, a pokud vnímáte, jak já řídím svůj Gururdom (stav guruovství), může se vám to podařit také. Ale klíč ke guruovi je trpělivost, naprostá trpělivost a úplné spolehnutí se na Boha Všemohoucího. To je ten klíč, naprostá trpělivost. Nejdřív jim řeknete, že by mělo být tak, ale oni to nepřijmou. Budou se dohadovat, jak, proč, to či ono. Dobrá, jen do toho! Pak se vrátí s modrým okem nebo mohou přijít s rozbitým nosem. Pak řeknete: „Ok, já vám to zklidním,“ a utěšíte ho. A pak jim to řeknete. To je moudrost, Jógéšvarovo rozlišování, které byste měli mít. Jak jednat s lidmi je velmi důležité. Proč říkám Jógéšvara... Protože ve stavu gurua to musíte dát na kolektivní úroveň. Individuální úroveň končí a vy musíte povyskočit na kolektivní, jakmile se začnete stávat guruem. Tedy všechny tyto metody, což jsem onehdy vysvětlovala Modimu... Vězte, že deset z vašich problémů a váš Void, jakmile se vyřeší, vyřešíte šestnáct problémů Višudhi. A jakmile překročíte šestnáct problémů, přijdete do Ádžni. V Ádžňa čakře čeká obrovská oběť, bez pociťování jakékoli oběti. A musíte vidět, co můžete obětovat v tom stavu atíta. Protože vy nemůžete obětovat nic. Všechno už bylo obětováno, co tedy obětovat? A takového stavu je třeba dosáhnout, tím že si uvědomíte, že jste realizované duše. Že nejste obyčejní lidé a nemůžete mít běžné světské typy pravidel a předpisů. Například jama a nijama. Nijamy jsou pro vás, jamy jsou pro ostatní, hotovo. S vámi by měly být absolutní pravdy. Natolik, že byste je měli projevovat. A všechny tyto pravdy mají síly. S každou pravdou, která je ve vás upevněná... nemusíte dělat nic, ony se vypracují samy. Především si tedy musíte dát do pořádku čakry. Na čakry musíte zaměřit pozornost. Po stavu samádhí je začnete otevírat jaksepatří. Vyčistěte je. Zjistěte, které čakry máte špatné. Viděla jsem lidi, kteří měli několik čaker velmi špatných a mnoho čaker dobrých, ale oni se budou radovat jenom z těch dobrých čaker a o ty špatné se starat nebudou. Zaměřte pozornost na své špatné čakry a čistěte je, čistěte je. Zaměřte na to celou svou pozornost. Zaměřte pozornost na Boha, na to Božstvo, které uctíváte, a získáte... ...v sobě úplný projev jejich sil. Vyčistěte tedy všechny čakry, aby se upevnily všechny pradéši, a po ustálení pradéš budete muset upevnit svůj vztah s ostatními na kolektivní úrovni. Potom stav, kdy se stanete úplným Duchem, v Ádžňa čakře. V Sahadža józe je to nejsnazší a říkala jsem vám důvod - protože jste takoví šťastlivci. To nejlehčí z nejlehčího je Sahadža jóga. Podstatou Sahadža jógy je, že to je to nejlehčí, co můžete dělat. A proto bychom měli co nejvíc využít tuto nejlehčí metodu, vytvořenou jednoduše - právě pro vás. Toto je požehnání Guru púdže pro vás. Abyste se do příštího roku všichni stali guruy. Musíte se jen odevzdat a říct si dnes ve svém srdci, slíbit mi ze srdce: „Matko, ne, že se pokusíme, ale staneme se.“ A třikrát byste měli říci: „Staneme se, staneme se, staneme se.“ A nakonec vám chci říct, že jsem teď dovršila šedesátý rok a už žádné oslavy mých narozenin, toto je poslední. Prosím, pamatujte na to. Akceptovala jsem všechno, co jste řekli, protože šedesáté narozeniny jsou velmi příznivé. Po tomto už žádné oslavy mých šedesátých narozenin. Už jste pomýšleli na to, že mi dáte nějaký dárek od všech Evropanů. K šedesátým narozeninám jsem to přijala, ale už by se nemělo tímto způsobem nic plánovat pro šedesáté narozeniny, které jsou nyní za námi. Říkám vám to velmi otevřeně, ano? Ať se tedy už nikdo nechystá slavit mé šedesáté narozeniny. Doufám, že je vám to jasné. Protokol Gurua a Matky má být v Sahadža józe pochopen hlavně tím, že se prožije. Ale to neznamená, že sejdete z cesty, abyste zakusili, jaké je to na druhé straně. Tím, že budete víc a víc dodržovat protokol, zjistíte, že dostanete mnohem víc pomoci. Například Nickovi jsem onehdy řekla, potvrdí vám to, dvě ženy chtěly jet do Belgie. Vzkázala jsem jim, aby jely druhý den. Ženy řekly: „Ne, my jedeme dnes.“ Nick řekl: „Matka řekla, že máte jet zítra, tak jeďte zítra, ať je to jakkoli.“ Ony řekly: „Ne, jedeme dnes. Jak to, že Matka prohlásila, že máme jet zítra?“ On řekl: „Ale Ona to řekla.“ Neposlechly. Tak jsme je poslali na letiště a ony zjistily, že musí letět další den. Takže protokol by měl být takový: „Ano, když to Matka řekla, nevadí. Možná se to nepodaří, nevadí. Ať řekla cokoli, poslechněme a uvidíme.“ Poznáte to pouze, když to zažijete. Jedině zpočátku říkáte: „Ne, toto či ono dělat nebudeme,“ to není správné. Tedy protokol je to nejjednodušší a nejprostší, jak to udělat. To je podstata Sahadža jógy, to nejjednodušší a nejprostší je protokol. Pokud porozumíte protokolu, nemusíte nic dělat, budete o tom vědět automaticky. Vy ale máte nedostatky v protokolu, a proto nevíte. Vtip je v tom, že nejlépe se v Sahadža józe roste, když znáte protokol, na který se můžete zeptat ostatních. Můžete se zeptat zkušených lidí nebo pokud chcete mít své vlastní zkušenosti, můžete je mít. Někteří ale zkoušejí pravý opak, například odmlouvat mi, říkají všechno možné a myslí si: „Zkusme, co to udělá.“ A potom narazí a přijdou ke mně, abych je vyléčila. Tak by se to dít nemělo. Zkušenost by měla sloužit zlepšení. A proto můžete-li se zeptat ostatních, přijměte jejich rady, těch lidí, kteří stoupají výš, než je běžné: „Jaký je protokol?“ A zaměřte na to pozornost, jak můžete zdokonalit svůj protokol, co bychom měli dělat, abychom protokol dodržovali, co děláme špatně, kde to děláme špatně? Protože podstatou Sahadža jógy dnes je protokol, což by mělo být to nejjednodušší. Mělo by být nejjednodušší to udělat. A jakmile znáte protokol, víte: „Když to Ona řekla, když je to tak, pak je to v pořádku.“ Ale někteří lidé jsou tak divní, že mě začnou citovat. „Matka řekla, že se každý musí postit:“ Řekla jsem někomu: „Měl by ses postit.“ Druhý den přijde nějaký hubeňour a omdlévá. Řekla jsem: „Co se stalo?“ Řeknu-li něco určité osobě, prostě to dá do oběhu, protože si myslí: „Proč bych se měl postit sám, všichni se musí postit.“ To, že mě vždy citují, je velký problém. Nikdo by mě neměl citovat ostatním. Je jedna důležitá věc, cokoli musíte říct, dejte to na nástěnku, Možná s mým podpisem, to bude lepší, pro obecné věci. A pro konkrétní, cokoli řeknu, měli byste přesně tak udělat. Aspoň tolik soudnosti bychom všichni měli mít. A snažte se. Velice vám to pomůže, budete překvapeni, bude vám velice pomáháno, protože je to všechno pro vaše zlepšení a mimořádnou milost, pokud pochopíte podstatu protokolu. Takto vás vedu do bodu, kde začnete rozumět že se nic nemá odevzdávat Matce jako takové, protože ona nic nepřijímá, nic k ní nejde. Je to pouze vaše vlastní odevzdání, kdy opustíte vše, co je nežádoucí. Je to velmi zkrášlující proces, který bychom měli přijmout. Všichni jste tolik vzestoupili a musíte hodně růst i nadále. Jsem si jistá, že půjdete kupředu a stanete se skvělými guruy do příštího roku, jak jste dnes slíbili.