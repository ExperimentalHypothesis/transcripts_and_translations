Пуджа на Екадеша  Рудра

Ню  Йорк, 17 септември 1983 г.

Днес е денят, наречен според индийския календар Паривартани Екадеши. Днес е единадесетият ден от цикъла на Луната. Единадесетият ден е Екадеша. В Сахаджа Йога също знаете за Екадеша Рудра, която е тук на челото и която в края на краищата ще разруши всички онези неща, които не са нужни повече. Тук е Екадеша, тоест единадесет.

Но днес е специален ден, в който ще използваме силата на Екадеша, за да извърши Париварта, тоест трансформация. Тя не е за разрушение, а за трансформация. Днес е особен ден да бъдем в Ню Йорк, където използваме разрушителните сили за трансформация на Вселената. И така, днес е много велик ден, в който ще трансформираме хората чрез проявлението на силите на Екадеша. Те са единадесет и са разположени върху челото, и знаете как действат. Десет от тях излизат от разрушителните сили на Войда. Войд също има десет разрушителни сили. Разрушаващата е разположена тук долу, извън десетте. Така че когато личността е в своята разруха - например, ако хващате рак, тогава може да чувствате силно пулсиране тук, в най-горната точка на вашия Войд или туптене - но от това не следва логично, че ако има пулсиране, имате рак; но ако имате рак, пулсирането ще продължава. Това означава, че жизнената сила се опитва да го изтласка. Но препятствията там започват да се натрупват от двете страни.

А в центъра е Вишудхи чакра, центърът на Вирата. Шри Кришна става Вирата, великото Първично същество. И така, това е единадесетата разрушителна сила. Той има сила, наричана “Самсара шакти”, чрез която убива хората. Така че преди да бъдат убити и да бъде свършено с тях, в състраданието на вашата Майка, трябва първо да се опитаме да ги трансформираме. Ако не могат да бъдат трансформирани, тогава добре - нека Екадеша ги поеме. И така, тези единадесет много велики разрушителни сили ще бъдат използвани от Шри Калки - Онзи, който ще се появи на бял кон. Преди това, днес е много велик ден, в който ще използваме тези сили за трансформация.

Как могат разрушителните сили да бъдат използвани за трансформация? Преди всичко, когато хората знаят, че разрушителните сили се проявяват, те започват да се страхуват. Те се плашат, че ще бъдат унищожени, така че трябва да се обърнат към Бог. Това е един от начините. Второ, ако човек научи за някаква разрушителна болест, като рака например, иска да открие средство за бягство. Но на човешко ниво такова средство липсва. И тогава се замисля за Бог и иска да се доближи до Бог. Страхът доближава хората до Бог. Човек зависи от Бог много повече отколкото от своя разум и от своето его и суперего. И иска да разчита силите на Бог да го излекуват или да го спасят от разрушение. Защото човек вече е на ръба на унищожението, веднага щом ракът се установи в него, той знае, че това не може да бъде спряно и ще бъде унищожен. И това е друг начин хората да бъдат трансформирани, да променят своето отношение, своята ценностна система.

Аз познавам много съпрузи и съпруги, които имат рак, а техните близки станаха много благи, нежни, мили, романтични. Те се опитаха да дадат цялата си любов, защита, всички хубави неща на хората, които ще умрат от Екадеша. Този вид настроение за трансформиране започва да действа в човек, когато той види, че човекът, с когото е живял цял живот, скоро няма да го има. Започвате да развивате едно прекрасно чувство към близките, давайки им всичко красиво вътре във вас. Така хората развиват нова личност, която никога преди не се е забелязвала. Всяка грубост и агресивност отпадат. И цялата сладост започва да се излива. Състраданието в човека се пробужда и така той бива трансформиран. Много хора, които са изгубили своите близки и роднини стават много по-нежни, по-благи, защото Екадеша се проявила като страхопочитание. А също друг вид страх завладява умовете на хората - че утре това може да се случи и на тях, че трябва да направят нещо, за да не им се случи. В такъв момент Сахаджа Йога много им помага. Те идват в Сахаджа Йога, защото в тях е създадено такова критично състояние и така те биват подтикнати към трансформация чрез Сахаджа Йога.

Но има друг по-фин начин, по който тази разрушителна сила помага, като унищожава всичко негативно във вас. Защото докато негативността не бъде разрушена в нас, не можем да станем хората, които ще влезем в Царството божие. Ние имаме его и суперего, които могат да се проявят тук. Когато имате его - огромно его - тогава ще откриете една голяма топка да се издува отляво на челото, направо огромна. Или ако имате суперего, може да видите друга голяма бучка да притиска мозъка отдясно. Ако двете симпатикови системи са свръхактивни, тогава могат да се издуят бучки и от двете страни. Ако не сте много колективна личност, може да получите бучка отляво. Може и цялото чело да е изпълнено с его и суперего и този център на Вирата отново да се раздуе по такъв начин, че понякога човек заприличва на изрод в лицето. Тази част в центъра става твърде голяма, твърда и издута. Има такъв герой, който съм гледала – мисля, че това е Франкенщайн или някой друг. Франкенщайн ли е? Да, това е дошло от несъзнаваното - героят на Франкенщайн. Цялото това място е издуто, стърчащо. Това наистина се случва с човек, когато той самият стане дявол. Ето така работи Екадаша в нас, за да разруши негативността вътре в нас. В Индия на този ден много хора гладуват за изкупление. На единадесетия ден много често се казва: “Трябва да направиш Екадаши”. Всички индуси и всички останали почитат Екадаши. На този ден не ядат изобщо нищо. Но вие не бива да го правите след Пришествието на вашата Майка, защото Аз самата съм Екадаша. Защо да го правите сега, когато вече съм дошла? Това се правеше когато Аз не бях тук, само за да Ме повикате. Но сега Аз отново съм тук и няма нужда повече да се покайвате за Екадаша. Но трябва да бъдете внимателни.

Екадаша идва, както ви казах, от Войда. Първо идва когато приемете някой фалшив гуру, някой анти-Бог, анти-Христ за ваш гуру. Когато почитате някого като гуру, уважавате някого като гуру, приемате някого за ваш гуру, а той не е наистина такъв, тогава се появява една твърда подутина от дясната страна. Тогава развивате суперего, което се появява от дясната страна на главата. Другата страна се проявява, когато човек казва: “Аз съм си гуру, практикувам си моя собствена медитация, не правя нищо под чуждо ръководство, и така съм си добре”. Такъв човек развива лявата половина. Това е причината да се развие лявата половина, а дясната се развива, защото сте получили суперего от фалшиви гуру. Понякога се случва да се въвлечете в суперего-ориентирано поведение и тогава става така, че можете да го контролирате и започвате да го използвате за вашето его. Това е най-лошото. Това, което правите в този момент, е вие самите да действате като дяволи. И щом започнете да го правите, с вашата Екадаша е напълно свършено. И тогава, мисля, няма да е лесно да се избавите от нея. Много е трудно. Ако се е развило само от едната страна, е много по-лесно.

И така днес е денят, наричан Екадеша, който ще донесе трансформацията. Когато сте трансформирани, толкова много неща автоматично са унищожени във вас. Както можете да видите много ясно, всичките погрешни отъждествявания отпадат. Погрешната идентификация – „Аз съм американец, аз съм християнин, аз съм евреин, аз съм това, аз съм онова”- всички тези фалшиви отъждествявания отпадат и вие ставате обикновено човешко същество. Преди всичко сте Човешко същество. И после свръхчовешко същество без его, без его. Вашето его е унищожено, суперегото ви е унищожено, вашите обусловености и всякакви фалшиви идеи за познание са унищожени. Онова, което остава и изплува, е реалността. Вижте, когато цветът се превръща в плод, можем да кажем, на практика всичко от цвета отпада. Както чашечното листче пада, после падат и венчелистчетата, а след тях и тичинките. Всъщност остава само семето. Всички тези неща се развиват около семето, но плодът остава, а останалото отпада. При някои плодове се използват някои от частите, а  при други - нищо. Докато има цветове плодът расте и се развива много малко. И при нас е същото – това, което остава в нас, е Духът. Останалото отпада. И това е, което наричаме Екадаша, водеща до трансформация. И трябва да се разбере, че трябва да отхвърлим много неща. 

Виждала съм хора да казват: „Какво толкова? Аз пуша, но имам вибрации”. Други казват: “Какво толкова? Аз пия, но  все още имам вибрации. Ходя при този гуру, но моите вибрации са налице. Водя разпуснат живот, но моите вибрации са тук”. Извървява се дълъг път, а вибрациите все още са налице. Но изведнъж те спират и вие откривате, че сте извън границите. Изхвърлени сте напълно отвън. Но не усещате как сте изхвърлени. Постепенно разбирате, че напускате като по тангента. И всеки трябва да внимава относно това. В нас се намират центробежна и центростремителна сила. Силата на Екадаша е центробежна, тя ви изхвърля. Сахаджа Йога не пада в ничии нозе. Не моли и не ласкае никого. Ако искате да бъдете тук, трябва да решително да стоите тук, но ако не желаете да сте тук, тогава бивате изхвърлени много по-бързо отколкото искате. Това е трудността в Сахаджа Йога и задната врата в Сахаджа Йога, през която – като майка трябва да ви кажа - лесно може да бъдете изхвърлени навън. Ще ви кажа, че когато Кристина - точно сега тя Ми го спомена - се сгоди за Майкъл, половината от тях бяха изхвърлени навън. Защото те имаха представа, че трябва да имат връзка преди брака и че ако имате брак без връзка преди това, то тогава не бива да има никакъв брак. Не зная на какво се основава тази представа. Но ако сте имали роман преди брака, какво е бракът? Аз мисля, че това е като да трябва да направите подарък на някого: вие – разбира се - го криете, пазите го до датата, в която изненадвате децата. Така че ако вече сте имали роман, то какво се явява бракът тогава? Какво празнувате тогава? Абсолютно нелогично е. Няма роман в такива случаи. Всъщност сте виждали, че след любовната история следва брак, а после - развод. Винаги е така. Защото губите свежестта си и откривате, че връзката, която сте имали преди брака, е била някаква фантастична фантазия, която свършва, а след брака не е останало нищо, на което да се радвате. Идва ви до гуша и следващия месец вече сте в съда за развод. Но браковете, които пропускат романа, си запазват всичко за един специален ден. Само за деня, когато ще имате истински роман, истинско чувство за единство, всичко. В Индия това е много голямо нещо - първата брачна нощ. Ето защо вашите бракове пропадат.

Знаете, че Аз съм на 60 години – бих казала, една възрастна жена -, а Моят съпруг е на 63 и може да видите колко романтичен е той все още. Виждате, че романът никога не свършва. Защото това започва в благоприятен ден с одобрението на колектива и всички са заинтересувани от това. Толкова е хубаво да бъдеш женен и всички хора да се наслаждават на брака, да се радват. И когато тези неща се случват с хората на Запад, те смятат, че връзката преди брака е много важна. Но Аз не мисля, че може да се научи нищо от брачната институция на западните хора, защото тази тяхна система цялата абсолютно запада. В това отношение няма какво да научим от тях. Можем да научим много други неща – например как се работи с камера. Но как функционира бракът най-добре можем да научим от индийците. Те имат много солидна система на женитба. Преди всичко те са обучени от детството си как да направят брака си успешен, на което се отдава голямо значение. После, не се женим без хороскоп, без благоприятен ден няма сватба. Всичко се подготвя в такива детайли, че бракът не може да се провали. Още повече, че всичко се върши по такъв колективен начин. Например, да предположим, че съпругът ми иска да ме притеснява. Тогава сестра му ще го вземе на мушка. Всеки може да се намеси, ако някой се опитва да направи нещо срещу брака. Всеки в семейството ще бъде против човека, който се опитва да руши брака. И така всеки знае, че ще бъда изоставен на сухо ако се разведе. Няма да има място в обществото. Но когато пристигнахме за първи път в Англия, бяхме шокирани. Те не се срамуваха от това и казваха: „Разведен съм вече три пъти, а това е четвъртата жена, с която живея”. Толкова е шокиращо за нас. О, господи! При нас разводът означава по-лошо от проказа. “Защо сте разведени? Какъв е проблемът? Как може да сте разведени? Бракът е такова благоприятно нещо. Как може да направите това, такова голямо падение?” Ето така действа. И в никакъв случай не сме нещо по-малко от вас, защото правим много повече деца от хората на Запад. А децата искат да бъдат родени в Индия и никъде другаде. Сигурно сте изненадани. Това е проблемът, пред който сме изправени. Проблемът с (пре)населеността идва от това, че браковете са така успешни, хората са така изпълнени с мир, че децата мразят да се раждат в кошмарите на Ню Йорк. Естествено, защото не знаете къде ще е майката утре, къде ще е бащата утре. Сега ни обвиняват за високата раждаемост, но какво да направим? Децата не слушат, те не искат да отидат на такива места, където няма стабилност за тяхното съществуване. Особено реализираните деца, които са от високо качество - имам предвид, че те трябва да бъдат като дяволи, за да влязат в такива места, но могат да опитат. Или може би истински дяволи, за да се възползват от това. Но нормално хората, които искат мир в живота, които искат радост в живота и любов от техните родители, искат да се родят в Индия. Ето защо напоследък откриваме, че в Индия населението расте толкова бързо, че не знаем какво да правим. И така тази система на брака, която навлиза, ги шокира, защото те не могат да разберат как така трябва има роман, това или онова.

Сега трябва да има по-голямо разбиране за Екадеша, та да не позволяваме тя да бъде изградена в нас по какъвто и да е начин, защото това са себеразрушаващи неща. Започва със съмнение. Когато започнете да се съмнявате в Сахаджа Йога, изграждането започва. И съмнението започва да се развива чрез медха – плоската част тук (на челото). И така може да се получи голяма твърда подутина. Както днес видях една жена да казва: „Чукай на дърво”, тоест на това дърво (главата – б. ред.). Това би означавало тук да няма никакви дървета повече. Или може да кажете „да чукаш на камък”. Ако някой се перчи, можете да кажете: “Не, чукни на дърво”. Аз нямам пред вид това. Хората са доста съзнателни, а несъзнателно казват подобни неща. Но те напълно съзнават, че не бива да се говори за нещо, което би изглеждало като отклоняване от същността или хвалба, или нещо голямо, което може да ни отведе в грешна посока. Така че когато се казва “чукни на дърво”, това е дървото. Ето тук трябва да чукнете (върху медха – бел.пр.).

Така ние доста добре съзнаваме тази сила, която се изгражда в нас. И сега трябва да осъзнаем, че тази сила ще трансформира Вселената. Така днес ще се помолим на тази сила да трансформира Америка чрез способността да плаши хората, така че да дойдат в Сахаджа Йога. Защото когато нещата достигнат до стадия на егото, тогава хората казват: “Какво пък толкова?”. Както в Англия, когато в началото започнах да им говоря, те казаха, че съм жена от Викторианската епоха, демоде, абсолютно безполезна. Отвърнах: “Добре. Няма да казвам нищо. Но ще страдате от такива болести, че ще трябва да се върнете при Мене”. Това беше времето, когато прокараха закона за разрешаването на хомосексуализма, за разпуснатото поведение и всички подобни неща станаха позволени. А сега има спин. Има спин, който вече действа тук (в областта на Екадеша Рудрите – бел. пр.). Спинът създаде страх от Екадеша. Нà ви сега. Какво пък толкова? Какво ще кажете? И така ужасът и страхът са много важни. Изключително важно нещо е да имате страх и боязън, че Бог е Всемогъщ и не сте нищо пред Него. Тук трябва да запомним, че ние сме част и частица от Бог и че трябва да събудим съзнанието в нас, че Той е Цялото и ние трябва да станем едно с Цялото. Това е начинът, по който ще преодолеем нашата Екадаша.

И така, днес Аз благославям всички вас с трансформиращата сила на Екадаша

Нека Бог да благослови всички ви във вашата работа, която се опитвате да свършите за доброто на американците.

Отговорност е да спасите Америка. Знаете, че тя е Вишудхи чакра, а цялата отговорност за Сахаджа Йога почива на Вишудхи чакра. Затова е толкова важно тази трансформация да се осъществи. Докато трансформацията не започне, ще видите, че нищо няма да действа. Няма да можете да говорите с хората, няма да можете да общувате с тях. Така че трябва да се помолите този процес на трансформиране да започне, да се задейства, да загалопира и да продължи да се разпространява като буен огън. Тази трябва да бъде вашата молба днес.

Нека Бог да ви благослови!

И този проблем се появява, когато Шива е гневен, понеже Шива е истинският Рудра. А Неговите сили са дадени на Екадеша. Шива е истинският, крайният разпад. И Той е този, който започва крайния разпад на целия свят. Но Той дава 11-те разрушителни сили. Той има 12 сили, от които една пази за Себе си за накрая, а 11-те са Екадеша. И тогава се случва така, че Екадеша започва да действа в човешките същества.

А днес мисля, че ще имаме Ганеша Пуджа, и после Екадеша.

Както ви казах, тази Сила създава страхопочитание сред хората, от Него, което е много важно. Преди няколко дни ви казах, че имаше ураган и много дървета бяха изтръгнати. Нека да видим какви други неща ще се случат, за да предизвикат страхопочитание.

