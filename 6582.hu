24 december 1991
Christmas Puja
Ganapatipule (India)
Karácsonyi Puja. Ganapatipule (India), 1991. december 21.

Hindi:

A mai nap a bolygók állása szerint nagyon jelentős. Ezt a kedvező napot ‘Angarki’-nak nevezik – ‘Angarki Chaturthi’ a csökkenő hold (Krishna paksha) negyedik napja (chaturthi). A hold minden negyedik napján Shri Ganesha születésnapját ünneplik. De a negyedik nap csak ritkán esik keddre, egy évben egyszer, néha kétszer és van, amikor háromszor fordul elő. Amikor a ‘chaturthi’ napja keddre esik, az nagyon nagy ünnep.

Ma egy ilyen kedvező nap van, amikor kedden Ganapatipuleban vagyunk, és itt ezt a fontos egybeesést ünneplik. Ezrek jönnek ide Shri Ganeshának puját tartani.

Olyan nagy volt a forgalom, vagy hatvan autó torlódott fel, ezért körbe kellett jönnünk, nem lett volna értelme sietni. Aminek meg kell történnie, az ilyen módon megtörténik.

A Sahaja Jógában meg kell értenünk, hogy ami történik, azt türelemmel kell szemlélni. Legyetek türelmesek! Ilyenkor, ha siettek vagy idegeskedtek, akkor a feladat nem lesz elvégezve. Türelem! Ha türelmesek vagyunk, akkor eszünkbe jut, hogy mit és hogyan kell csinálni. Siettetni a dolgokat nem sahaj.  A Sahaja Jógában türelmesnek kell lennetek. Erről Sai Nath rengeteget beszélt: „Légy türelemmel!” ’Sai milat saburi me.’ – ’A türelemben találod meg Sai-t.’ A ’saburi’ (türelem) szót kissé kevésnek érzem. Azt jelenti, ha valami történik, azt elviselni, várni és megfigyelőként szemlélni - ‘tithiksha’. Amikor a ‘tithiksha’ állapotába kerülsz, a Paramachaitanya dolgozik helyetted és megtudod, mi az, amit tenned kell, hogyan kezdd el, mit kell csinálnod, melyik utat kell választanod. De ha siettek, akkor beleragadtok a gondolataitokba, össze-vissza szaladgáltok és nem találtok választ.

A mai nap másik kedvező eseménye, hogy ma van Jézus Krisztus születésnapja is. Már sokszor elmondtam, hogy Jézus Krisztus Shri Ganesha inkarnációja. A Sahaja Jógában erről ti megbizonyosodtatok. Mindkettőjük születésnapja ma van és ma kedd is van. Micsoda nagy ünnepség ez, és még tűzijáték is van! Micsoda nagyszerű egybeesés, hogy Mahaganapati helyére jöttünk és Mahavishnu puját tartunk.

Meg kell értenünk Shri Ganesha fontosságát és jelentőségét, ami ma megnyilvánul. Már elmondtam korábban, hogy a ’vinay’, amit alázatnak hívunk (’namrata’), az ő különleges tulajdonsága. A másik különleges tulajdonsága a bölcsesség – azt mondták, marátiul ezt ’subuddhi-nak nevezik. Rendben, nevezzük így. Ez mind a Ganesha-elv (tattwa) adománya.

Van még egy tulajdonsága, az, hogy nagyon higgadt. A járása nagyon nyugodt, mivel Ő is elefánt és láthatjátok, hogy az elefántok nagyon lassan járnak. A járása annyira szép, hogy azt a nőt, aki szépen lassan megy, ’Gajagaamini’-nak hívják, ami azt jelenti, úgy megy, mint egy elefánt. Szép lassan felemeli a lábát, meggondolja, hogy hova teszi le, hogy a lába alatt ne legyen hangya vagy valamilyen kisállat, ami elpusztulhat. Az elefánt úgy jár, hogy az ormányával maga előtt fújtat, hogy a lábával nehogy tönkretegyen valamit. Csak füvet eszik és a fűtől is olyan erős, hogy ahol nagyon nehéz dolgot kell felemelni ott csak az elefánt tud segíteni.

Az elefánt különlegessége még az, hogy nagyon lassú, semmivel sem siet, egy másik különlegessége pedig, hogy az emlékezőképessége, a memóriája nagyon éles. Ha lát egy gyereket kiskorában, az bármennyit is öregedik, később is meg fogja ismerni. Ugyanígy dolgozik a bal oldalon Shri Ganesha, és ha a bal oldal legyengült, akkor a memória is elromlik. Azért emeljük fel mindig a bal oldalt, ha a memória megromlik, mert annak az oka a Ganesha-elv (tattwa) gyengülése. Amikor valaki jobboldalas, akkor a bal oldalon a Ganesha-elv gyengül. Ha valaki nagyon sokat dolgozik, fizikai munkát végez, annak idős korában annyit romlik a memóriája, hogy már az is kérdéses, hogy saját magát megismeri-e vagy sem.

Ez a különlegessége Shri Ganeshának, hogy ugyan bölcs, de a bölcsesség mellett az emlékezete is kiváló. Minden egyes dologra emlékszik. Kell is emlékeznie, mert amit a Kundalini rögzít, ami bele van írva, az mind Shri Ganesha műve. A kezében van a toll és azzal ír. A toll az egyik letört agyara, és azzal írja le, hogy ki vagy te, milyen nehézségeken mentél keresztül, mennyi bajjal kellett megküzdened, az igazság keresése közben hova jutottál, milyen hibákat követtél el. Ezt mind a Kundalinire írja. Amikor a Kundalini emelkedni kezd, olyan, mint egy hangrögzítő, amikor elakad. Ugyanúgy lehet látni a Kundalini elakadását, amikor a csakrákon áthalad és dolgozik. Innen tudjuk, hogy kinek milyen akadálya van. Ez egy tudományos dolog.

A Ganesha-elv (tattwa) nem csak azt jelenti, hogy ártatlan és erényes maradsz, ez nem elég. Sok tulajdonsága közül az egyik a bölcsesség, ’subuddhi’-nak kell lennie bennetek. Tudnotok kell mi a jó és mi a rossz.

Mit jelent a mai ’Angarki’, ami egy nagyon kedvező ’chaturthi’ (negyedik nap)? Azt jelenti, hogy Shri Ganesha maga hűti le az ’angar’-t (tüzet, parazsat). Ha megnézitek a Kundalinit, az is egyfajta tűz. A Kundalini úgy viselkedik, mint a tűz. Minden lefelé mozog, a gravitáció miatt minden a föld felé mozog, csak a lángnyelvek nyúlnak felfelé. Minden tűz felfelé száll, minden mást a Föld magához vonz. Felfelé irányuló mozgása (urdvagathi) csak a tűznek van. Ő az, aki lehűti bennetek a tüzet.

Kétféleképpen tudja lehűteni a tüzet. Először a Kundalinin keresztül. Azt mondja a Kundalininek, hogy ennek a személynek ilyen meg olyan problémái vannak, de azért rendben van és megkaphatja az önmegvalósulást. A Kundalini gyermeke Shri Ganesha, és a benned lévő gyermek is Shri Ganesha. Jóakarattal, kedvességgel meggyőzi a Kundalinit, hogy „Te vagy az Anya, és ha azt akarod, hogy felébredjek ebben az emberben, akkor segíts nekem.” A Kundalini így lecsillapodik, tudva, hogy a gyermeke kéri ezt tőle. A bennünk lévő forróság, a problémák is lenyugszanak.

Biztos hallottátok, hogy az Istennő egyszer nagyon dühös lett, mert látta, hogy a világban az emberek sok rosszat tesznek. Annyira zaklatott és szomorú lett, hogy arra gondolt, az egész univerzumot, amit Ő teremtett, most elpusztítja. Elindította a pusztítást, elkezdett táncolni. Shri Mahadeva azt gondolta, hogy most, hogy a Devi dühös, az egész világot el fogja pusztítani. Mi erre a megoldás? A saját gyermeküket, Kartikeyát a Devi lába alá helyezte. Amikor a lábával rálépett a gyerekre, a nyelve hosszúra nyúlt, és azt gondolta „Mit csinálok?” Ő, aki vörös volt a haragtól, a gyereket meglátva rögtön lecsillapodott. Ugyanígy a Kundaliniteket is lecsillapítja: „Ez a gyerek most fog megszületni, ilyen helyzetben nem helyes mérgesnek lenni.”

Néha a Kundalinitek annyira sérült, például, ha hamis gurunál voltatok, vagy ti magatok tettetek valami rosszat, akkor szegény Kundalini teljesen összetörik. Az Ő támasza csak Shri Ganesha, aki felfelé löki. Shri Ganesha erejével tud csak felemelkedni a Kundalini. Ezért hívják ’Angar’-nak, mivel a saját erejét adja a Kundalininek. Kundalini tüze, vagy lángja nyugodt. Biztos, még nem hallottatok ilyen békés és nagyon nyugodt lángról. Hét színből áll. A Sahastrarában érezhetitek, hogy mennyire békés. Ezt mind Shri Ganesha teszi. Így a haragodat is le tudja csillapítani. Amikor dühösek vagyunk, nem vagyunk a magunk ura. Ilyenkor azt sem tudjuk, hogy mit kellene és mit nem kellene tennünk. Ebben az állapotban megüthetünk, megverhetünk valakit, még meg is ölhetünk valakit, bármi megtörténhet. Abban a pillanatban csak Shri Ganesha tud megfékezni, Shri Ganesha tudja lecsillapítani a haragotokat.

Jézus (Isa Masih) is ilyen. Azt mondta, hogy „Bocsáss meg mindenkinek! Bárkinek, aki bántott, akire dühös vagy, tanulj meg nekik megbocsátani!” Még azoknak is megbocsátást kért az Atyától, akik sértegették, zaklatták és keresztre feszítették: “Atyám, bocsáss meg nekik, mert nem tudják, hogy mit cselekednek!” Gondoljatok bele, Jézus ilyet mondott azokról, akik keresztre feszítették és zaklatták. Még nekik is megbocsátott. Ez az ő egyik erénye, természete.

Isa Masih másik tulajdonsága, hogy amikor az emberek a templom előtt üzleteltek – nálunk is van ilyen, hogy olyat árusítanak, amit Istennek felajánlanak. Például a már felajánlott kókuszokat összegyűjtik, és később újra eladják a templom előtt, így üzletelnek – egy ostort vett a kezébe, és elkergette az árusokat mondva, hogy „Ti itt nem kereskedhettek!” Ha ilyet tesztek, azt becsületesen, tisztán tegyétek. Ne olyat árusítsatok, amit már felajánlottak Istennek. Felajánlanak egy girlandot, majd újra eladjátok. Az ilyen dolgokról azt mondta, hogy nagyon helytelen. Olyan dühös lett, hogy ostort vett a kezébe és mindenkit elkergetett. Ez a másik oldala.

Ugyanígy Shri Ganeshának is van egy másik oldala. Shri Ganesha másik oldala az, hogy amint egy ráksasza vagy gonosz ember bánt benneteket, ő Ganapati lesz, a ’gana’-k királya, és ezeket a ráksaszákat, gonosz embereket elpusztítja. Teljesen elpusztítja őket. Nem kell neki mondanotok semmit, nem kell Őt tájékoztatni. A ’gana’-k veletek vannak, és végeznek azokkal, akik benneteket háborgatnak.

A Sahaja Jógában tudnotok kell, hogy teljes védelem alatt álltok. Senki sem bánthat benneteket, de csak akkor, ha a Sahaja Jógában vagytok. A ’gana’-k minden irányban ott vannak, még ide is eljöttek. A védelmi hálójuk minden pillanatban körülöttetek van, beborít benneteket. Semmilyen bajjal nem kell szembesülnötök. Ti csodának nevezitek: „Anyám, nem tudom, hogyan menekültem meg. Nem tudom mi történt, de egyszer csak megmenekültem” Ez mind a ’gana’-k munkája. Ha a ’gana’-k ezt megteszik, akkor tudhatod, hogy valóban Sahaja jógi vagy. Ha ezt nem teszik meg, akkor meg kell értened, hogy még nem váltál teljesen Sahaja jógivá. Amit még tudnotok kell a ’gana’-król, az az, hogy állandóan dolgoznak a testetekben. A testeteken kívül csak akkor működnek, ha önmegvalósultak vagytok. Amikor kapcsolatban vagytok Istennel, akkor vigyáznak a testetekre, a pénzetekre, a dolgaitokra. A gyerekeitekre is ők vigyáznak. Előtte a testünkben élnek, mint antitestek. Az antitestek megvédenek a betegségektől, és ők győzik le a betegségeket.

A középső szívcsakránál van egy csont, a szegycsont, tizenkét éves korig itt képződnek az antitestek és az egész testben keringenek, készenlétben vannak. Hogyha baj van, a segycsont, mint egy távirányító jelzéseket küld, így ha valaki vagy valami megtámad benneteket, egy vírus vagy valamilyen betegség, azt legyőzik.

De ha az Anya ellen cselekszel, vagyis erkölcstelenné válsz – az Apa ellen cselekedni, azt jelenti, hogy nem végzed el a feladataidat, lusta vagy; ez az Apa elleni bűn –, de az Anya elleni bűn az, ha erkölcstelen vagy. Azoknál, akik elvesztik az erényességüket, a középső szívcsakra nagyon meggyengül. Ezt a csakrát rendbe hozni nagyon nehézzé válik, ezért azokat is nehéz rendbe hozni, aki így elbuknak. Ilyen az AIDS is. Ezeket nemi betegségségeknek hívjuk, és mindnek az oka az erkölcstelenség. Az erkölcstelenségből eredő betegségeket addig nem lehet meggyógyítani, amíg a Ganesha-elv (tattwa) nincs rendben. Ezért meg kell értenünk, hogy tartózkodnunk kell az erkölcstelen viselkedéstől. Az egész életünket, a személyiségünket tartsuk távol az erkölcstelenségtől. Mindig legyünk tisztasággal (erényességgel) átitatva.

A tisztaságról Jézus (Isa Masih) nagyszerű dolgot mondott. Az ő helye az Agnya csakrában van, ezért azt mondta az Agnya csakráról, hogy még a szemedben se legyen semmilyen tisztátalanság. „Ne legyen sóvárgó tekinteted." Még a szemnek is tisztának kell lennie. Ha a szem nem tiszta, akkor Jézus sincs ott.

De ha megnézitek a külföldi nemzeteket, akik Jézusban hisznek, tisztátalan a tekintetük. Megnéznek minden nőt, asszonyt; a nők is megnézik a férfiakat, a szemük állandóan elkalandozik, sosem nyugszik meg. Amikor ez történik, a negativitások (bhootok) a szemekbe kerülnek, és utána szemekből szemekbe vándorolnak. Ebben a játékban semmi öröm nincsen, ha így folytatják, beleőrülhetnek.

Jézus (Isa Masih) nagyon finom szinten beszélt a tisztaságról, azt mondva, hogy még a szemetek sem lehet tisztátalan. Még ránézni sem szabad senkire tisztátalan tekintettel. Sokat beszélt a tisztaságról (erényességről). Nem is beszélt másról, csak a tisztaságról, arról, hogy hogyan maradhattok erényesek, tiszták és erkölcsösek. A Sahaja Jógában mindez természetesen történik meg, amint teljesen elfogadjátok Shri Ganeshát, és azt, hogy ez az erő bennünk is felébred. Shri Ganesha helye minden csakrában ott van, ezért mondtam, hogy minden csakrában egy bölcs tanácsadó ül. Amíg Ő nem ad engedélyt, addig a Kundalini nem fog felemelkedni. Minden csakrában ott van.

Beszéltem a mai együttállásról, és hogy az Ő másik tulajdonsága az ’angaar’ (parázs). Az ’angaar’-t teljesen le lehet hűteni ’angaar’-ral. Láttátok, abban a pillanatban, ahogy Ravana Shri Rama ellen beszélt, tűz ütött ki Lankában. Shri Hanumana is kedden született, és kilenc nagyszerű ereje van. Mind a ketten hasonlóan működnek. Ha valakiben harag van, akkor Shri Ganesha tudja, hogyan kell lecsillapítani. Úgy működik, olyan trükköket vet be, hogy az ember feladja és elismeri, hogy „Hibáztam, nem kellett volna ezt tennem.” Tehát a forrófejű embereket rendbe tudja hozni. Annak, aki ’mangli’ (kedden született), korallt kell viselnie. A korall is hevít, és a hőt hővel lehet legyőzni.

Látjátok, hogy a meleg országokban az emberek mennyi csilit esznek. Bárhová mehetünk Indiában, például a Dél-Indiai étel annyira csípős, hogy meg sem lehet enni. Kínában is, Dél-Kínában, például Kantonban sok csilit esznek. Ugyanígy Dél-Olaszországban, Dél-Franciaországban nagyon sok csilit esznek. Miért? Mert a csípőssel lehet a csípőset kiegyensúlyozni. A meleg csillapítja a meleget. Ha csilit esznek, sokat izzadnak, és így lehűlnek.

Ugyanígy, Shri Ganesha is a saját forróságával pusztítja el a ti forróságotokat. Megmutatja a dühét és a nagyságát, amitől ti lehűltök. Ezek a betegségek nagyon sok hőt termelnek, a forróságtól az emberek megőrülnek, ezért ezt a meleget kezelni kell. Például úgy, hogy Shri Ganeshához tartotok puját és teljesen átadjátok magatokat Neki.

Úgy érzem, kivételes egybeesés, hogy ez a három esemény ugyanazon a napon van: ma van Jézus születésnapja, ma kedd van, ma van Shri Ganesha születésnapja is, és ti mind eljöttetek Ganapatipuleba. Minden olyan természetesen történt, hogy azt lehet érezni, ez egy csoda. Ez egy óriási csoda. Az óriási tömeg miatt, beragadtunk a dugóba és elkéstünk. De ha késés van, vagy bármi történik, csak türelmesnek kell lenni. A puja akkor lesz, amikor meg van írva. Előtte nem történhet meg. A sorsot miért akarjuk megváltoztatni? Mi értelme küzdeni a sors ellen? Az van, aminek lennie kell. Akkor lesz a puja, amikor lennie kell. Korábban nem kezdhettétek el, mert most van itt az ideje. Mi nem vagyunk az idő rabjai, és ennek nagyon sok előnye van. A jövőben rá fogtok jönni, hogy ha nem vagytok az idő rabjai, a Sahaja Jóga nagyon el fog terjedni. Az az ember, akit köt az idő, nem terjesztheti a Sahaja Jógát. Mindig azon fog gondolkodni, hogy „Most ezt, később meg azt kell csinálnom.” Az ilyen embernek nincs ideje a Sahaja Jógára. De ha valaki azt mondja, hogy a Sahaja Jógával szeretne foglalkozni, annak rengeteg ideje lesz. Minden gyönyörűen megtörténik, de először meg kell lennie a tapasztalatnak és utána a hitnek.

Rengeteg ember reggeltől estig a csodáit meséli nekem: „Anyám, aggódtam, hogy hova kell mennem, hol fogok találkozni valakivel, és akkor látom, hogy ott sétál előttem.” Bármilyen vágyatok legyen, az teljesülhet, csak hit kérdése. A hit a Sahaja Jógában nem vakhit. Vakhit egyáltalán nincs, hanem 'shraddha' van. Azért hiszel, mert a saját szemeddel látod. Ha mindent láttál és mégsem hiszel, arról mit lehet mondani? Azt lehet mondani, hogy nem vagy őszinte, vagy hazudsz, vagy ostoba vagy. Ez a három lehetőség van. Mindent láttok és megértitek, ami történik. Ha ezután sem hisztek, akkor valami baj van veletek.

Mindezt látva, azt gondolhatjátok, hogy Shri Ganesha mennyire nagyszerű. Maharashtrában nyolc Ganesha swayambu (Ashtavinayak) van, aminek köszönhetően Maharashtra rengeteg áldás kapott. Így is az emberek annyira ostobák, hogy más érdekli őket. Megragadnak a rituáléknál és nem érik el az igazságot. Szerencsétek, hogy elég intelligensek vagytok, hogy az igazságot megkaptátok és elfogadtátok. Hogy ezt elérjétek, el kell sajátítanotok Shri Ganesha tulajdonságait.

Emberek ezrei jöttek Ganeshának puját tartani, közülük hányan hisznek igazán benne, hányan rendelkeznek közülük Shri Ganesha tulajdonságaival? Egyet sem láttam. Alkoholt isznak, veszekednek egymással, rosszul bánnak az asszonyokkal, majd elmennek Shri Ganesha ünnepére (‘Angarika’). Ha valaki ennyire nagymérgű, ’angaar’, akkor miért jön ide? Arra nem gondolnak, hogy ha valakiben hisznek, akkor annak a tulajdonságai megvannak-e bennük? Hiszünk az istenségekben, mindegyiknek puját tartunk, de a tulajdonságaik átitatnak-e bennünket? Erre senki sem gondol. Azonban az igazság az, hogy ha valakiben hiszünk, akkor erényeivel is rendelkeznünk kell. Amíg ez nincs így, addig mindegy, hogy hiszünk benne vagy sem.

Ma Shri Ganesha puját fogunk tartani. Lesz Shri Ganesha és Shri Gauri puja. Meg kell értenetek, hogy Shri Gauri maga a Kundalini. A Mahakundalini nem más, mint Mahagauri. Az a feladata, hogy a gyermeikeinek önmegvalósulást (atmasakshatkar) adjon, újjászületést biztosítsa. Ez a Mahagauri feladata, amely mindannyiótokban megtalálható. Ezért ma Shri Ganesha és Shri Gauri puját tartunk, majd később Devihez tartunk puját.

Áldást mindenkinek!

Angol:

Röviden elmondtam nekik, hogy miért olyan különleges a mai nap. Ma kedd van, és Shri Ganesha kedden született. (Indiában) a hold minden negyedik napján Shri Ganesha születésnapját ünneplik, mivel a negyedik napon született. Amikor ez a nap keddre esik, akkor úgy gondolják, hogy ez egy kivételes jóga (egybeesés), mert kedden született. Ezen a kedden a hónap (holdhónap) negyedik napja jött el, ezért számít különlegesnek, ezért imádkoznak.

Beszéltem nekik Shri Ganesha tulajdonságairól is, amiket Krisztusban is láthatunk, mivel Krisztus Shri Ganesha inkarnációja. A mai nap különlegessége a harmadik egybeesés, mert a mai napon van Krisztus születésnapja is. A negyedik dolog, ami nagyon fontos, hogy ti mindannyian itt vagytok Ganapatipuleban egy ilyen napon. Ez egy nagyon fontos nap, és így meg kell tudnunk, hogy ha tiszteljük Ganapatit vagy Krisztust imádjuk, azon kell elgondolkoznunk, hogy mely tulajdonságaik vannak meg bennünk.

Jézus Krisztus – nagyon jól ismeritek – mindig az erkölcsösségről beszélt, mindig a szentségről, a kedvezőségről beszélt. Ezek mind, a szentség és a lényetek teljes tisztasága, annyira fontos volt számára, hogy azt mondta: „Ne legyen tisztátalanság a tekintetedben.” Szóval Shri Ganesha is az erkölcstelenséggel szemben állt, mindenfajta erkölcstelenség ellen. Ezért van, hogy azok, akik erkölcstelen életet élnek, rengeteget szenvednek, elég nehéz meggyógyítani őket. Ezek a betegségek, amelyek gyógyíthatatlanok és Ganesha problémából erednek, nagyon nehezek, mivel megsértik Shri Ganeshát, aki ezért dühös lesz.

Kétféle stílusa van: az egyikkel lenyugtat, megnyugtatja a Kundalinidet, a másik pedig, hogy nagyon dühös lesz és megpróbál megbüntetni. Ez a két tulajdonság található meg benne, szóval nagyon óvatosnak kell lennetek, amikor az erényességetekről van szó. Az erkölcsösségnek a lényed elválaszthatatlan részének kell lennie. Büszkének kell lenned az erényességedre és meg kell próbálnod nagyon erkölcsös életet élni anélkül, hogy kínoznál valakit, anélkül, hogy gondot okoznál valakinek. A Sahaja Jógában, remélem mindenki számára egyértelmű, hogy nagyon erényes életet kell élnünk.

Persze az összes beszédemet le lehet fordítani később és remélem fogjátok tudni élvezni őket. De a legjobb része, hogy ma van Krisztus születésnapja, Shri Ganesha születésnapja és ráadásul pont ebben az időpontban, amit annyira tisztelnek és fontosnak tartanak Indiában.

Isten áldjon benneteket!