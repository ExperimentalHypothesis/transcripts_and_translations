9 kesäkuun 1996
Adi Shakti Puja
Campus, Cabella Ligure (Italy)

Tänään palvomme Adi Shaktia.

ja Adi Shaktin heijastus teissä on Kundaliini. Voimme sanoa, että tämä on Adi Shaktin ja Adi Kundaliinin palvontaa. Jos ymmärrätte, että kaikki tämä, mitä on luotu tähän universumiin, ja lukuisiin universumeihin, on Adi Shaktin työtä. Nyt monet ihmiset uskovat, että on olemassa yksi Jumala. Se on totta, on yksi Jumala, Kaikkivaltias Jumala, mutta Hänellä on omat voimansa, jotka Hän voi siirtää jollekin, ja saada näin oman ilmentymänsä esiin. Niinpä Hän loi ensiksi Adi Shaktin voiman. Kun se luotiin, kuului ääni, ääni, jota kutsumme nimellä 'aum', 'logos' tai miksi tahansa, alkuääneksi, ja nämä kolme voimaa tulivat tuosta äänestä – on A, U ja M – AUM. Adi Shakti on Se, joka ilmentää Kaikkivaltiaan Jumalan halun. Kaikkivaltiaan Jumalan halu syntyy Hänen myötätunnostaan Hänen omaksi ilmaisukseen, omaksi ilmentymäkseen, omaksi heijastuksekseen. Sanoisin, että Hänen on täytynyt olla väsynyt yksinäisyyteen, joten Hän on varmaan ajatellut luoda kumppanin, joka ilmentää Hänen halujaan.

Näin Kaikkivaltiaan Jumalan voima erkaantui Hänestä ja muodosti Hänen myötätuntonsa ruumiillistuman, Hänen halunsa luoda. Sanskritin kielessä käytetään sanaa 'chitvilas', mikä tarkoittaa Adi Shaktin nautintoa. 'Chit' on, kuten tiedätte, 'chitta', huomio. Huomiolla on oma ilonsa, ja ilmentääkseen tuota huomionsa iloa Adi Shakti loi kaikki universumit, Hän loi Äiti Maan, Hän loi kaiken tämän luonnon; Hän loi kaikki eläimet, Hän loi kaikki ihmiset ja Hän loi kaikki sahaja-joogit. Näin koko luomistyö on tapahtunut. Tässä vaiheessa voi kysyä: "Miksei Hän saman tien luonut ihmisiä?" Se oli Kaikkivaltiaan Jumalan ajatus vain luoda ihmiset kertomatta heille mitään, että he olisivat parempia eläimiä kuin muut. Mutta koska Adi Shakti on Äiti, Hänellä oli oma tapansa ilmaista asioita, Hän ajatteli, että Hänen on luotava peilejä Kaikkivaltiaalle Jumalalle, jotta Hän näkisi kasvonsa, oman kuvansa, oman luonteensa, ja näin tämä pitkä evoluution kaari sai alkunsa. Evoluution oli tapahduttava näin, koska ihmisten oli tiedettävä, mistä he tulevat. Meidän on tiedettävä, että tulemme luonnosta.

Jopa luonnon pitää tietää, että se tulee Äiti Maasta, ja Äiti Maalla itsellään on oma Kundaliininsa. Eikä Hänkään ole vain kuollutta maata, vaan Hän tietää, Hän ajattelee, Hän ymmärtää ja Hän säätelee. Voitte nähdä luonnossa, miten jokaisella puulla on omat rajansa, miten jokainen hedelmä syntyy vain tietyssä puussa. Miten se tapahtuu? Mikä saa aikaan tällaista säätelyä? Jos Äiti Maa liikkuisi suuremmalla nopeudella kuin nyt, me emme olisi edes syntyneet tänne. Jos nopeus olisi ollut pienempi, sekään ei olisi toiminut. Katsokaa, millainen suunnitelma oli tehty. Se on kaunis suunnitelma, että Äiti Maa kiertää auringon ympäri siten, että syntyy erilaisia vuodenaikoja. Siksi voimaa, Paramchaitanyaa, joka on Adi Shaktin voima, kutsutaan myös Ritambara Pragyaksi.

Tämä on voima, joka tekee kaiken elävän työn, kaiken organisoimisen, kaiken luomistyön. Ihmisen egossamme alamme ajatella, että me teemme jotain, että me osaamme luoda. Emme osaa. Emme pysty luomaan edes pölyhiukkasta, puhumattakaan mistään muusta. Kaikesta luodusta voimme yhdistellä, voimme laittaa asioita yhteen ja saada aikaan jotakin, mutta ymmärrätte, että kaikki tämä on täysin meidän voimiemme yläpuolella. Emme pysty luomaan mitään. Mutta se, mitä luomme, ovat meidän myyttejämme, sanoisin. Esimerkiksi jotain on tehty kullasta. Se on silti kultaa. Jotain on tehty puusta, mitä tahansa siitä on tehty, se on puuta.

Periaate on sama kaikessa. Olipa syntyperänne mikä tahansa, olipa syntymämaanne mikä tahansa, olipa kulttuurinne mikä tahansa, te olette ihmisiä, pohjimmiltaan olette kaikki samanlaisia. Nauratte samalla tavalla, hymyilette samalla tavalla, myös itkette samalla tavalla. En ole nähnyt kenenkään itkevän käsillään, kyyneleitä putoilemassa sormista, vai mitä? Ja siksi on ymmärrettävä, että olemme kaikki sidoksissa johonkin yhteiseen elämänperiaatteeseen. Ja elämän yhteinen periaate, jolla Adi Shakti on sitonut meidät yhteen, on se, että meillä kaikilla on Kundaliini sisällämme. Kaikilla ihmisillä on Kundaliini sisällään. Sellaista ei ole eläimissä, se ei ole vielä niin kehittynyt; se ei ole vielä tavallaan Kundaliinin täysi muoto, joka voidaan herättää. Mutta vain ihmisessä se on kehittynyt yhteydeksi, sellaiseksi, joka on jumalallinen voima sisällämme, joka on Adi Kundaliinin heijastus, joka on helposti herätettävissä tämän 'kali yugan' aikana. Tämä on yhteinen periaate, joka meillä kaikilla on.

Meidän on siis kunnioitettava kaikkia ihmisiä, kaikkia ihmisolentoja, riippumatta siitä, mitä kansaa he edustavat, mihin maahan he kuuluvat, minkä värisiä he ovat, koska heillä kaikilla on oma Kundaliininsa. Sitten on ihmisiä, kuten te, jotka ovat heränneitä, jotka ovat valaistuneita, jotka ovat saaneet oivalluksensa. Kun siis ymmärrätte, että tämä on Adi Ma:n huomion nautintoa, Alkuperäisen Äidin; se on vain leikkiä ja nautintoa. Sitten, kun olette saavuttaneet täyden kasvun henkisyydessä, mitä teille pitäisi tapahtua? Mitä meidän pitäisi tuntea? Miten me sitten elämme ja olemme? Tätä kysymystä olette kysyneet monet kerrat. Kun esitätte kysymyksiä, se itsessään osoittaa, että ette ole vielä perillä, sillä kun olette siellä, ette enää kysele. Toiseksi, se mitä teille tapahtuu on se, että teistä tulee vain olemassaolo. Pelkkä olemassaolo.

Ja tuo olemassaolo, joka teistä tulee, alkaa heijastaa Jumaluuden luonnetta. Tämä jumalallinen luonne ei ilmene vain nykyään, se on ilmennyt paljon aikaisemminkin. Jokaisessa uskonnossa on ollut ihmisiä, joilla tällainen jumalallinen luonne oli hyvin kehittynyt. Esimerkiksi, voidaan sanoa, että jopa kolme- neljätuhatta vuotta sitten Kolumbiassa eläneiltä ihmisiltä löysin Kundaliinin heidän patsaissaan, ja myös 'khumban'. Yleisesti ottaen, saimme selville, että heillä oli Kundaliini, joka oli kuvattu kolmella ja puolella kierteellä. Tämä Kundaliini, joka meillä on sisällämme, on siis näin todistettu teille. Tiedätte, että meissä on tämä voima. Olette myös tulleet tietämään, mitä tapahtuu, kun poikkeamme ylösnousemuksemme keskitieltä. Täällä sama Kundaliini, joka on Alkuperäisen Äidin ilmentymä, kertoo sormenpäillänne, mikä teissä on vialla, mitä teiltä puuttuu, mikä on ongelmanne. Nyt kun olemme valaistuneita ihmisiä, meistä on tullut pyhimyksiä ja olemme kaikkien muiden yläpuolella, mitä meidän pitää tehdä, on ymmärtää täydellisesti – ei vain henkisesti, vaan sydämestänne – että nyt teillä on jumalalliset värähtelyt, ja nämä jumalalliset värähtelyt voivat kertoa teille, missä olette, mitä olette, missä teillä on ongelmia.

Se kertoo teille myös, minne ikinä menettekin – puhuin joidenkin ihmisten kanssa, jotka menivät Jerusalemiin, ja he sanoivat: "Äiti, koko paikka vain värähteli pyhiä värähtelyä." Joku meni Chindwaraan ja sanoi: "Löydän tien Äidin talolle, ei se ole vaikeaa. Värähtelyjen avulla löydän sinne." Hän sanoi: "Heti kun astuin junalaiturille, hätkähdin. Sanoin: 'Mitä nyt teen, minne menen, kaikkialla tuntuu värähtelyjä, miten löydän Äidin talolle?'". Sitten hän istui alas ja alkoi miettiä: "Miten saan selville, missä Äidin syntymäpaikka on?" Hän istui ja näki tähden, Venuksen. Hän seurasi Venusta, ja kysyi sitten tietä, ja niin hän löysi paikan. Joten suunnitelmaa, koko asiaa ei ole tehty mitenkään sattumanvaraisesti. Jos katsotte puuta, jokaisessa puussa on lehtiä, ja jokaiselle lehdelle annetaan mahdollisuus saada auringonsäteitä.

Jos katsotte luontoa, se on niin harmoninen ja kaunis. Me olemme niitä, jotka pilaavat luonnon, koska emme ymmärrä, että olemme tulleet luonnosta, ja meidän pitää kunnioittaa sitä. Olen jo kertonut teille monta kertaa siitä, miten ihminen muodostui eri kemikaalien avulla, jotka myös – kuten hiili – tulivat Äiti Maasta. Kaikki tämä auttaa meitä ymmärtämään, että meillä on hyvin suuri vastuu. Koko työ on vienyt tuhansia ja taas tuhansia vuosia. Ja nyt te kaikki olette saavuttaneet tilan, jossa teistä on tullut oma itsenne. Tunnette itsenne. Tämä on hyvin suuri – pitäisi sanoa hyvin suuri hyppäys evoluutioprosessissa. Evoluutioprosessi alkoi kauan, kauan sitten. Mielestäni on siis hyvin tärkeää, että palvotte Adi Shaktia ja Adi Kundaliinia.

On mahdotonta ymmärtää, ette todellakaan voi ymmärtää, miten teistä on tullut pyhimys. Kun tiedätte sisällänne, että teillä on kaikki nämä keskukset, ja nämä keskukset on herätettävä Kundaliinin herättämisen avulla, ja että Kundaliini ilmaisee itseään sormenpäittenne kautta. Jollette samaistu täysin tähän tietoon, on aina mahdollista, että erkanette täydelliseksi tulemisenne polulta. Olen nähnyt monia ihmisiä, jotka tulevat Sahaja Yogaan, ja he tapaavat joitakin sahaja-joogeja, jotka ovat puolivälissä, ja kun he ovat mentaalisia, he alkavat kiistellä, "Miten se voi olla niin, miten se voi olla näin? Miten hän on sahaja-joogi ja käyttäytyy noin?" On niin monia tapoja, joilla ihmiset suhtautuvat Jumaluuden voimaan. Olen kertonut teille alussa, että Jumala tunsi itsensä yksinäiseksi ja siksi Hän loi Adi Shaktin, ja Hänen avullaan luotiin koko maailmankaikkeus. Mutta totta on myös se, että kuten te etsitte, myös Jumaluus etsii teitä. Myös se, että etsimisenne on ehdottomasti palkittu, jos ymmärrätte yksinkertaisen asian Jumaluudesta: Hän on se, joka on antanut teille älykkyyden. Hän on se, joka on antanut teille viisauden.

Hän on se, joka on antanut teille kaiken, mitä teillä on – kun lauloitte: "Sinä olet antanut meille kaiken, mitä meillä on." Jos se on totta, että kaiken, mitä olette saaneet, on tullut Kundaliiniltanne, Kundaliininne Äitivoimalta, silloin on hyvin tärkeää ymmärtää, minkä takia Hänet on pidettävä iloisena ja tyytyväisenä. Teidän on yritettävä nähdä, mikä tekee Hänet onnelliseksi. Kuten sanoin, oivaltaneiden sielujen ja Jumaluuden välillä on suhde. Jumaluus on onnellinen, kun te olette onnellisia. Tai voimme sanoa, kun Jumaluus tekee teidät onnelliseksi, ja te olette onnellisia, silloin Jumaluus on onnellinen. Suhde on sellainen. Ja se on niin läheinen, niin läheinen, voimme sanoa, että niin kuin auringolla on auringon säteet, tai kuulla on oma kuunvalonsa. Se on niin lähellä, se on niin syvään juurtunut, niin sisäänrakennettu, ja sen pitäisi antaa teille täysi kontrolli omasta itsestänne ja kehittymisestänne. Sitä kuvataan monin eri tavoin, että teidän on antauduttava.

Nyt... ihminen antautuu tietysti pelon edessä. Jos joku tulee miekka kädessä ja sanoo: "No niin, antaudu!" niin saatatte antautua. Mutta heti kun tuo henkilö katoaa, otatte esiin toisen miekan ja katkaisette hänen kaulansa. Sellaisella antautumisella ei ole mitään merkitystä. Sellainen antautuminen on antautumista, johon teidät pakotetaan. Kaikki tällaiset antautumiset ovat aiheuttaneet ongelmia, koska se aiheuttaa reaktioita. Mutta Jumalalle antautuminen tuottaa äärimmäisen paljon iloa. Kuin suola, joka liukenee mereen automaattisesti, liukenee veteen automaattisesti, tuo liukeneva ominaisuus on todella iloa tuottava. Jos vain tunnette sen sisällänne, että olette yhtä Jumaluuden kanssa.

Olette liuenneet Jumalallisuuden valtamereen. Ja silloin se, mikä ottaa teissä muodon, on pelkkää äärimmäistä rakkautta, myötätuntoa ja sen seurauksena äärimmäistä iloa. Monet ihmiset sanovat Minulle: "Äiti, on hyvin vaikeaa antaa toiselle anteeksi." Mutta Minusta on hyvin kamalaa olla antamatta anteeksi toiselle. Anteeksiantamisessa on suurta iloa, hyvin suurta iloa. Ja heti kun annatte anteeksi, Jumaluus ottaa ohjat käsiinsä ja huolehtii teistä. Kukaan ei voi häiritä teitä. Mutta ensin teidän on antauduttava Jumaluudelle, se on anteeksiantoa. Älkää vain yrittäkö rangaista ketään tai tehdä jotain toista vastaan. Jumaluus ottaa vastuun asiasta ja tekee sen, mitä vaaditaan, ja niin kauniilla tavalla, että kannattaa nähdä, miten se toimii.

Adi Shaktin voimaa, tätä jumalallista, kuvataan jokaisessa uskonnossa. Islamissa sitä kutsutaan nimellä 'ruh', Raamatussa sitä kutsutaan 'kaikkivaltiaaksi voimaksi', sitä kutsutaan nimellä 'allak' – se, mitä ei voi nähdä, 'niranjana', se, joka on kaikenlaisen kiinnittymisen yläpuolella. Kaikkia näitä sanoja käytetään tästä jumalallisesta voimasta. Ihmiset ovat kuulleet siitä, ihmiset ovat laulaneet siitä, mutta valitettavasti hyvin harvat ovat tunteneet sen, ja kun he tunsivat sen, he eivät osanneet antaa sitä muille, miten saada muut tuntemaan sen. Niinpä näistä puheista tuli eräänlainen tarina tai jotain käsittämätöntä. Kukaan ei voinut uskoa, että he ovat tunteneet jotain sellaista tai voinut kuvitella, että sellainen Voima todella on olemassa. Nyt siitä on onneksi tullut aika yleinen tosiasia teille kaikille, että tiedätte, että tällainen Voima on olemassa. Olette varmoja tästä Voimasta koska voitte tuntea sen sisällänne. Ja kun tunnette sen, tunnette olonne hyvin iloiseksi. Voitte saada selville, puhuuko joku teille totta vai ei, koska näette sen värähtelyistä, pitäisi sanoa, näette Adi Shaktin Voiman. Hän kertoo teille totuuden.

Jos joku on esimerkiksi tehnyt teille jotain pahaa, saatatte sanoa: "Äiti, jos annatte anteeksi tuolle ihmiselle, niin se ei ole totuus, koska hän on ehdottomasti tehnyt pahaa, ja jos annan anteeksi, se tarkoittaa, että hyväksyn, että hän ei ole vahingoittanut minua." Tällainen väite on mahdollinen. Nyt näette ja tulette yllättymään, että annatte anteeksi tuolle henkilölle, koska totuus on se, annattepa anteeksi tai ette, te ette tee mitään. Se on totuus. Joten jos annatte anteeksi jollekin myötätunnosta, myötätunnosta tulee totuus. Myötätunto kertoo teille totuuden. Kaikki absoluuttinen totuus, jonka tiedätte, johtuu Jumalallisen Voiman myötätunnosta. Ehkä joskus ihmiset sanovat: "Katsoimme värähtelyt, Äiti, ja tunsimme näin, ja silti kävi näin." Sillä ei ole merkitystä. Se, mitä on tapahtunut, on tapahtunut, sillä ei ole väliä.

Tunsitte värähtelyt, kysyitte värähtelyiltä ja toimitte värähtelyjen mukaan, siinä kaikki. Se, toteutuiko asia niin vai ei, on eri asia. Koska sen piti tapahtua toisella tavalla. Jotain draamaa on meneillään. Kyse on 'chitvilasta', joka tarkoittaa Jumalallista nauttimista chittasta. Kaikki on siis näytelmää. Jos pystytte näkemään tuon näytelmän, silloin ette huolestu – se on näytelmää. Miten se toimii, miten se on järjestetty, se ei ole teidän päänvaivanne. Teidän on vain nähtävä Jumaluuden näytelmä, miten se tapahtuu. Olemme nyt kaikki nähneet tapahtumia, joita te kutsutte ihmeiksi.

"Äiti, tämä ihme tapahtui, tuo ihme tapahtui, ja tiedän, että kaikki on Jumaluuden ihmettä." Siitä huolimatta uskomme Jumaluuteen ei ole kovinkaan valaistunutta uskoa. Kun uskonne on valaistunutta, ette ole huolissanne elintärkeistä asioista. Jos se onnistuu, hyvä niin, ja jos ei onnistu, hyvä niin. Ei pidä olettaa, että kun olette oivaltanut sielu, niin koko maailma lankeaa jalkojenne juureen. Ei välttämättä. Se on näytelmää. Se on Adi Shaktin huomion kaunista iloa. Jos pystytte tulemaan todistajaksi, jos voitte todella todistaa koko asiaa, silloin kasvatte henkisesti paljon lähemmäksi. Pitäisi sanoa, että liukenette Jumalalliseen Voimaan.

Tuon liukenemisen on tapahduttava. Siksi tämänpäiväinen puja on hyvin tärkeä teille, sillä jos Adi Shakti ei olisi inkarnoitunut, tätä työtä ei olisi voitu tehdä. Tätä ei olisi voitu tehdä. Koska sen täytyi olla jotain, joka kattaisi kaikki ihmiselämän kulmikkuudet, kaikki ihmiselämän eri puolet. Sen täytyi olla sellainen inkarnaatio joka voisi absoluuttisesti nähdä ihmisen kokonaisuutena, ei vain hänen fyysistä, henkistä tai emotionaalista minäänsä tai hänen erityisiä ideologioitaan tai hänen erityistä valta-asemaansa – ei, vaan kokonaisuutena, ihmisenä. Ja ihminen, kuten kerroin, on sisältä – kaikki ihmiset ovat aivan samanlaisia. Jotkut ovat herkempiä ja etsivät enemmän, aidosti, jotkut eivät etsi aidosti, ja jotkut eivät etsi ollenkaan. Mutta Adi Shakti antaa teille myös etsimisen. Evoluutioprosessissa tapahtui niin, että yksi kala tuli ulos äidistään, siitä merestä, joka oli kuin meren äiti. Se nousi ylös maalle.

Ja sitten noin kymmenen tai kaksitoista kalaa nousi ylös. Jonkin ajan kuluttua parvittain kaloja nousi maalle. Samalla tavalla on teidänkin evoluutionne toiminut. Meistä tuntuu, että meitä on jo aika paljon, ja olemme jo ylittäneet määrän, jonka sanotaan olevan pelastuvien määrä, josta Jaakob ja Johannes ovat kertoneet, olemme jo ylittäneet sen, sillä ei ole väliä. Sillä ei ole merkitystä. Näyttää siltä, että tämä on hyvin hedelmällinen alue, hyvin hedelmällinen aika, tämä Kali Yuga, jolloin niin paljon ihmisiä hakeutuu Jumaluuden puoleen. Tarkoitan, että nyt on oikea aika tehdä tämä. Eilen, kun näin näytelmänne, olen nähnyt kaiken sen itse ja ihmettelin: "Mitä näille ihmisille tapahtuu, miten he tulevat Sahaja Yogan?" He ovat, he ovat tulleet henkisyyteen. Kaikki nämä erilaiset asiat, joita näette nykyaikana, niiden ei pitäisi häiritä teitä paljon, koska niin sen pitääkin olla.

Se on draamaa, se on näytelmää, ja tuossa draamassa teidän pitäisi tietää, että kaikki järjestyy niin kauniisti, että jonkin ajan kuluttua huomaatte, ettei ole muuta kuin jumalallinen sulautuminen, kaikki turhat asiat, joita meillä on, kuten ehdollistumiset ja ego. Sahaja Yogassa tulee olemaan niin paljon ihmisiä. Vuoteen 2000 mennessä meillä tulee olemaan hyvin paljon Sahaja Yogaa kaikkialla maailmassa. Kun meillä on paljon ihmisiä, monet hyppäävät siihen mukaan. Ihmisluonto vain on sellainen. He eivät tartu siihen, ennen kuin meillä on paljon ihmisiä, ja kun meillä on paljon ihmisiä, he hyppäävät mukaan. Niinpä jotkut ihmiset ovat aina huolissaan: "Äiti, entä ne muut sitten? Me olemme nyt taivaassa, nautimme elämästä, entä muut?" Kaikki järjestyy kyllä. Kaikki järjestyy, mutta huomionne tulisi olla: "Miten saisin sulautettua muut tähän ilon valtamereen, tähän myötätuntoon?"

Nyt yllätytte, että oma myötätuntonne antaa teille voimaa. Tämä myötätunto sisällänne, kun näette ihmisten uppoavan ja hukkuvan, tuhoutuvan kokonaan, oma myötätuntonne tekee teistä voimakkaita ja teette kaiken mitä tarvitaan. Luovutte kaikesta typeryydestä ja omistaudutte todella muiden ihmisten vapauttamiselle. Ja mikä hämmästyttävintä, kun teette tämän, oman henkisyytenne taso nousee. Kuten tiedätte, kun veteen liuotetaan vaikkapa suolaa, vesi nousee. Samalla tavalla, mitä enemmän ihmisiä tulee Sahaja Yogaan, sitä vahvemmin Jumalallinen Voima ilmenee. Se ilmenee jo nyt, mutta mitä enemmän ihmisiä tulee, sitä enemmän Voima ilmenee, koska tulee olemaan paljon kanavia, jotka toimivat siinä. Joten tässä vaiheessa, kun kaikki tiedämme, että on olemassa Jumalallinen Voima, te kaikki olette saaneet oivalluksenne ja että olette nyt kaikki pyhiä ihmisiä, silloin meidän pitäisi tutustua ihmisiin, jotka olivat teidän kaltaisianne. Niin kuin meillä on ollut ’suufeja’, sitten on ollut ’nath-pantheja’, meillä on ollut gnostikkoja, kaikenlaisia ihmisiä kaikissa uskonnoissa. Mitä he tekivät?

He tekivät kaikkensa herättääkseen muut ihmiset tietoisiksi siitä, että on olemassa Jumalallinen Voima. He eivät voineet antaa oivallusta sinänsä, he eivät voineet todistaa sitä, mutta he työstivät sitä, he puhuivat siitä, he lauloivat siitä. Meidän on ymmärrettävä, että mikään ei saa estää myötätuntonne ilmenemistä. Kun tiedätte, että ihmiset hukkuvat, he ovat hirvittävässä sekasorrossa, tämä on eräänlainen valtava, pitäisi sanoa, pahan hyökkäys ihmisiä kohtaan. Ja jos teissä on tätä myötätuntoa sisällänne, teette kaikkenne pelastaaksenne heidät. Se on tämän 'chitvilasin' tehtävä, tämä omasta huomiosta nauttiminen. Huomionne itse nauttii, kun alatte tuoda lisää ihmisiä Jumaluuden Voiman piiriin. Ilman Jumaluutta ei ole ihmisten pelastumista, sen kaikki myöntävät, kaikki sanovat niin; mutta heillä ei ole mitään käsitystä siitä, mitä Jumaluus on, mikä on tapa saavuttaa se. Kun taas teillä kaikilla on tämä. Teillä on voima herättää Kundaliini.

Tiedätte kaiken chakroista, tiedätte kaikki chakrojen viat, voitte selvittää värähtelyiden kautta totuuden kaikesta. Mitä enemmän käytätte tätä voimaa, sitä parempi se on. Teidän on siis mentävä alueille, joille ette ole tähän mennessä menneet. Meillä ei nimittäin ole paljon mustan rodun edustajia, luullakseni, Afrikasta. Niinpä ajattelin mennä ensi vuonna Afrikkaan hoitamaan asiaa. Meillä on myös monia muita alueita, joissa meidän mielestäni pitäisi toimia, ja jos tämä myötätunto on sisällänne, niin se pakottaa myös teitä tekemään työtä, joka tuo lohdutusta ihmisille, jotka eivät edes etsi. Olen jo ryhtynyt perustamaan kansalaisjärjestöjä, jotka tulevat luomaan todella hienoja instituutioita ihmisille, joilla ei ole mitään; ihmiset näkevät nälkää, he ovat vaikeuksissa, he kärsivät suurista koettelemuksista. Vain te pystytte siihen, koska Sahaja Yogaan tulon myötä olette luopuneet ahneudesta, olette luopuneet himosta. Se on loppunut. Nyt olette täysin vapaita ja riippumattomia.

Tämän vuoksi myötätunto ei voi ottaa mitään muuta muotoa, koska olen nähnyt monien ihmisten aloittavan tällaisen työn, ja sitten heistä tulee johtajia, tai heistä tulee rikkaita tai he alkavat rosvoamaan muita. Tätä te ette tee. Te olette – todella, kuten Kristus on sanonut – suola, suola, joka on täysin liuennut Jumaluuteen, ja tämä suola saa monet muutkin liukenemaan. Kun alamme levittäytyä tuolla tavalla, en sano, että meidän pitää olla kuin ähetyssaarnaajia tai jotain, käännyttämässä ihmisiä Sahaja Yogaan väkisin, ei. Meidän on ensin huolehdittava siitä, mitä heiltä puuttuu. Itse asiassa maailmassa on hyvin vähän ihmisiä, jotka ovat rehellisiä, jotka eivät ole ahneita. Tiedän ihmisiä, jotka eivät ole koskaan olleet ahneita, mutta heti kun he saivat valtaa, he alkoivat osoittaa niin valtavaa ahneutta, että yllättäen, kun tuntee tuon henkilön, joka ei ole koskaan tehnyt mitään sellaista, ja yhtäkkiä huomaa, että hänestä on tullut niin ahne, sitä ei voi uskoa. Mutta ei sahaja-joogit. Sahaja-joogit eivät tee sellaista. He nauttivat myötätunnostaan, eivät mistään muusta.

Ei himosta, ei ahneudesta eikä myöskään niin sanotuista hairahduksista, kuten huumeiden käyttö, juominen ja muut järjettömyydet. Koska he tietävät, mistä he nauttivat, missä heidän nautintonsa piilee. Kun tiedätte, missä nautinto on, yritätte saada sitä enemmän ja enemmän, ja se on teille nyt niin helppoa. Sanoisin, että samalla tavalla kuin miehet tekevät sitä, myös naisten pitäisi tehdä niin, koska naisilla on enemmän myötätunnon voimaa, enemmän myötätuntoa ja anteeksiantoa. Normaalit naiset – en puhu epänormaaleista, tiedättehän, puhun normaaleista. Näin sen pitäisi olla, koska he ovat äitejä, heillä on lapsia, he ovat kokeneet, mitä on rakkaus lapsia kohtaan. Äiti ei odota mitään itselleen. Hän haluaa vain, että hänen lapsensa on kunnossa ja onnellinen. Hän nauttii lapsestaan, siinä kaikki. Jos olette nainen, tämä myötätunto on sisäänrakennettuna teihin.

Olen nähnyt nuoria tyttöjä. Jos he löytävät pienen vauvan, hekin juoksevat sen perään. He haluaisivat ottaa pienen vauvan syliin, heillä on nukkeja ja he huolehtivat nukeista aivan kuin omista lapsistaan. Naisille pitäisi siis olla paljon helpompaa osoittaa myötätuntoa ja ilmaista ja ilmentää, sen pitäisi olla helpompaa. Ja koska olette kaikki myös naimisissa, miehenne tuntevat itsensä paljon vahvemmiksi, oman jumalallisen luonteenne kautta. Mitä uhraatte? Jotkut sanovat: "Uhraan tämän Jumalalle, uhraan tuon Jumalalle." Mitä voi uhrata Jumalalle? Mitä Jumala tarvitsee? Hän ei tarvitse mitään.

Mitä pitäisi uhrata? Olette vain uhranneet aivonne, muuta en osaa sanoa, ei mitään viisautta siellä. Ei mitään uhrattavaa. Ja jos jotain... pitää tehdä, se on tehtävä. Jotkut naisetkin ovat tulleet luokseni: "Äiti, meidän on laitettava ruokaa, sitten täytyy huolehtia lapsista ja kodista, siitä ja tästä." Mitä sitten? Mitä muuten tekisitte? Mitä tekisitte koko päivän? Niin kuin lepakot roikkuvat päivän, aiotteko tekin roikkua? Teidän on tehtävä jotain.

Sellaisessa tekemisessä ei ole mitään hienoa. Ja uhraaminen sitten, en tiedä, mitä aiotte uhrata. Itse asiassa se, mitä uhraatte, on ilonne, onnellisuutenne. Jos saavutatte tilan, jossa nautitte omasta Itsestänne, silloin ette ole koskaan väsyneitä. Ette koskaan kiukuttele. Sanotte aina: "Äiti, me nautimme kaikesta." Tämä on hyvin tärkeä asia, joka meidän pitää tajuta, että jos joku on nainen tai mies, heillä on sama asia, jota kutsumme Kundaliiniksi. Mutta nainen, kuten tiedätte, on useimmiten vasemmanpuoleinen. Hänellä on enemmän myötätunnon voimaa. Samalla tavalla miehellä on enemmän toiminnan voimaa.

Myötätunnon on siis tultava aktiiviseksi. Tässä yhdistelmässä kaikki toimii hyvin kauniilla tavalla. Mutta jos tällaista tasapainoa ei ole, siitä tulee vaikeaa. Olen nähnyt, että useimmat avioliitoistamme ovat onnistuneita, mutta jotkut niistä eivät ole. Koska mielestäni jotkut naiset ovat olleet miehiä, ja jotkut miehet ovat olleet naisia. Olen joskus todella hyvin surullinen, Minuun sattuu, kun näen, että he luovat tarpeettomasti ongelmia. He ovat molemmat sahaja-joogeja. Jos he eivät olisi sahaja-joogeja, voisin ymmärtää. Jos sahaja-joogi on naimisissa ei-sahaja-joogin kanssa, voin ymmärtää, mutta kun molemmat ovat sahaja-joogeja. Tässä teidän pitäisi ymmärtää suhde Kaikkivaltiaan Jumalan ja Adi Shaktin välillä.

Se on täydellinen ykseys, täydellinen ymmärrys. Kaikkivaltias Jumala on Tarkkailija; Hän tarkkailee Adi Shaktin työtä. Adi Shakti on tietysti myötätunto. Hän ei sano, että jotain pitää tuhota tai jotain pitää tappaa, sillä Hän on myötätunto. Mutta Jumala on se, joka ottaa ohjat käsiinsä. Jos joku yrittää tehdä jotain Adi Shaktia vastaan, Hän on se, joka ottaa ohjat käsiinsä ja muuttaa koko asetelman niin, että ette ymmärrä, miten kaikki tapahtui, miten kaikki alkoi toimia. Teidän on vain nautittava näytelmästä. Samalla tavalla sahaja-joogeilla pitäisi olla yhtenäisyys, pitäisi olla keskinäistä ymmärrystä ja nautintoa. Jos sahaja-joogi ei pysty nauttimaan, niin kuka sitten nauttii elämästä? En voi ymmärtää, miten sellainen, jonka Kundaliini on herännyt, joka on tuntenut rakkauden kaiken läpitunkevan voiman, joka tietää, mikä on totuus, joka seisoo täydellisessä ykseydessä Jumaluuden kanssa, miten sellaisella ihmisellä voi ylipäätään olla minkäänlaisia ongelmia?

On oivallettava, että istutte Kaikkivaltiaan Jumalan valtakunnassa. Olette astuneet Hänen valtakuntaansa. ja olette Adi Shaktin huomion ja myötätunnon kohteena. Mutta jos laitatte kerjäläisen, joka on kerjännyt koko ikänsä, istumaan valtaistuimelle, hän kerjää vielä sielläkin. Tällainen on joskus sahaja-joogien tilanne. Saan joskus outoja kirjeitä ja sitten alan miettiä, onko tämä kaveri yhä jossain välitilassa, ei ole vielä sahaja-joogi eikä enää ihminen, vaan roikkuu jossain välitilassa. Ainakin tuosta tilasta teidän kaikkien pitäisi päästä yli, koska siitä jää hyvin huono vaikutelma, niin muille ihmisille kuin myös omalle elämällenne. Oman elämänne kannalta on erittäin tärkeää, että kasvaisitte täyteen ymmärrykseen niistä voimista, joita teillä on, ja rakkaudesta, jota Äidillänne on. Kun sanotte, että luovutatte itsenne Äidille, mitä se tarkoittaa? Mitä teidän pitää luovuttaa?

Ajatelkaa sitä. Se, mitä luovutatte, on se, mikä vääristää teitä, mikä tuhoaa teitä, mikä johtaa teitä harhaan, mikä on egonne ja ehdollistumisenne. Se on kaikki, mistä luovutte, vain puhdistaaksenne itsenne, nauttiaksenne itsestänne ja tunteaksenne Kaikkivaltiaan Jumalan. Jos ette tunne Itseänne, miten voisitte tuntea Jumalaakaan? Mahdotonta. Jotta voisitte tuntea Itsenne, teidän on kehityttävä. Tiedän, että on joitakin hyvin suuria sahaja-joogeja, myös sahaja-joogineja. Heitä on monia, mutta silti sanoisin, että on niin monia muita alueita, joille kaikkien näiden hyvin pitkälle kehittyneiden sahaja-joogien on päästävä ja työstettävä niitä. Te pystytte siihen. Olin yllättynyt siitä, että tätä paikkaa, kun tulin ensimmäisen kerran Roomaan, olimme mainostaneet, eikä saliin tullut ensimmäistäkään ihmistä.

Sanoin: "Oi Luoja, kuinkahan tälle maalle käy?" Nyt meillä on niin paljon sahaja-joogeja. Uskomatonta! Mutta kun se kasvaa leveyssuunnassa, sen pitäisi kasvaa myös ylöspäin. Kun se kasvaa määrällisesti, sen pitäisi kasvaa myös laadullisesti. Ja kun laatu kasvaa, yhä useammat ihmiset tulevat mukaan. Koska tiedän, että koko ajan olette niin kollektiivisia, että tunnette koko ajan: "Äiti, setäni ei ole vieläkään sahaja-joogi. Äiti, veljeni ei ole vielä sahaja-joogi." Tiedän, että teillä on sellainen tunne: "Isäni ei ole vieläkään sahaja-joogi." Unohtakaa heidät.

Mutta niitä, jotka etsivät, lähestykää heitä. He ovat todellisia sukulaisianne. Sitten myöhemmin, kun kaikki nämä ihmiset tulevat liittymään mukaan – isänne, äitinne, veljenne, sisarenne ja lapsenne, he kaikki hyppäävät mukaan. He ovat sitä tyyppiä. He odottavat, odottavat ja odottavat. He eivät ole etsijöitä. Mutta ne, jotka ovat etsijöitä, teidän pitää etsiä heidät. Teidän pitää selvittää, missä he ovat. Minun huomioni on tietysti teissä, ja aina kun ajattelette Minua, olen täysin palveluksessanne. Mitä ikinä haluatte, olen paikalla auttamassa teitä kaikin mahdollisin tavoin.

Kaikki, mitä pidätte hyvin vaikeana, ei ole sitä. Koska yritätte ottaa sen omalle vastuullenne. Mutta jos jätätte sen tämän kaiken läpäisevän Jumalallisen Rakkauden Voiman tehtäväksi, Adi Shaktin, Paramchaitanyan voiman varaan, mikään ei ole vaikeaa, mikään ei ole niin pahaa, ettette selviäisi siitä. En tiedä, pitääkö Minun puhua Adi Shaktista, se veisi vähintään kymmenen tuntia. Joten Minun on parasta lopettaa nyt, ja voimme säästää jotakin seuraavaa Adi Shakti -pujaa varten. Joku kysyi Minulta: "Onko tämän pujan pitäminen välttämätöntä?" Mielestäni, jos jokin puja kannattaa pitää, se on tämä, Adi Shakti -puja. On hyvin tärkeää, että tämä puja pidetään, koska näin te kasvatte, heijastuminen parantuu. ja kasvatte yhä enemmän ja enemmän itsessänne Adi Shaktin tai Kundaliinin voiman kautta. Kuten tiedätte, Adi Shaktilla on oma Kundaliini, joka on Adi Kundaliini ja sen heijastuminen teissä on Kundaliini.

Teidän on siis palvottava, ja se on paras tapa miellyttää omaa Kundaliinianne, omaa Äitiänne, joka on antanut teille tämän syntymän. Jumala siunatkoon teitä!