Shri Saraswati Puja (sinossi). Vancouver (Canada), 11 Agosto 1990.

Poiché la natura è creata dal potere di Saraswati, Shri Mataji decise di fare questo puja nei dintorni naturali dell’ashram di Vancouver.

Le persone che vivono nella natura diventano molto creative poiché i loro sentimenti delicati sono intatti e non sono mai affannate perché la natura le calma.

Il Canada è l’hamsa chakra del Vishuddhi. Il potere di Saraswati diviene Mahasaraswati allorché attraversa l’hamsa e diviene Vishnumaya shakti. Saraswati è la sorella di Shri Krishna. Lei intervenne alla nascita di Shri Krishna come fulmine per annunciarne la venuta e, in epoca successiva, venne come Draupadi.

La sorella di Shri Krishna è una personalità molto più veemente di Shri Krishna. L’essenza di Krishna è la dolcezza e la comunicazione, ma è lei che informa che Shri Mataji è qui e deve essere venerata. Lei mette in guardia dal pericolo di stare in Sahaja Yoga in modo superficiale.

La sera precedente il puja, Vishnumaya tuonò sopra Vancouver esattamente milleseicento volte, in una tempesta di lampi come non era mai accaduto prima. Era per dimostrare che è giunto il momento di comprendere l’importanza di Sahaja Yoga e che se non sosterremo pienamente Sahaja Yoga, Vishnumaya assumerà un’altra forma che brucerà ogni cosa.

Le persone dotate di una normale consapevolezza umana possono adorare Saraswati con attività artistiche, ma soltanto i Sahaja yogi possono esprimere i poteri di Mahasaraswati. Possono farlo parlando agli altri di Sahaja Yoga.

Mahasaraswati è Vishnumaya, i Sahaja yogi dunque dovrebbero seguire l’esempio di Vishnumaya e rendere intensi i propri discorsi. Questo è particolarmente importante ora, poiché dopo avere provato ad essere dolci come Shri Krishna con gli americani, ci siamo accorti che non funziona. Gli americani sono divenuti insensibili alle sensazioni normali ed hanno veramente bisogno di qualche shock. Soltanto gli eventi sensazionali riescono ad attrarre la loro attenzione.

Gli americani stanno distruggendo se stessi, quindi è molto importante che i Sahaja yogi spieghino loro in modo appassionato che ciò che stanno facendo è sbagliato.

Uno dei motivi principali per cui gli americani si trovano nei guai è perché hanno sterminato moltissime persone quando si stabilirono in questo paese. Ora i bhut di quelle persone stanno infondendo agli americani, idee che li conducono alla rovina. Stregoneria, tecniche negative e falsi guru agiscono in America come da nessun’altra parte a causa di questi bhut.

La gente nutre un profondo rispetto per il Mahatma Gandhi che era un oratore appassionato. Tutti i suoi seguaci erano oratori appassionati. Gli americani hanno bisogno di persone come queste per distruggere tutte queste cose. È un’ottima cosa che Shri Mataji sia stata con il Mahatma Gandhi. I Sahaj yogi possono dire che Shri Mataji ha le stesse idee di Gandhi riguardo alla pace e alla non-violenza, così la gente apprezzerà che Sahaja yoga abbia un nobile retaggio.

Gli americani sono diventati estremamente sordi a causa della loro cosiddetta libertà. Vanno fuori strada per intontirsi. La gente diventa insensibile per troppa indulgenza come per esempio sposarsi tante di quelle volte da non nutrire sentimenti neppure nei confronti dei figli.

Questa insensibilità proviene da gente che usava la propria attenzione per scopi distruttivi. L’attenzione, quando è bombardata dall’esterno, annienta ogni tipo di sensibilità. Tutto ciò che hanno è l’idea mentale di essere colpevoli. Vishnumaya è necessaria per curare questa gente poiché lei è responsabile delle persone che sono divenute assolutamente prive di sensibilità.

Vishnumaya, tuttavia, è stata assolutamente repressa e dorme negli esseri umani poiché esistono moltissime religioni che usano il concetto di peccato. Per esempio, nell’Induismo esiste l’idea di peccato così, se avete commesso un peccato, date molto denaro ad un bramino e vi salverete. “Se potete alzare la Kundalini e dire alle persone di uscire da questo sonno, da questa pigrizia, coinvolgendole più profondamente, dicendo loro che noi siamo in pace…Se prendete un palco più ampio e parlate di queste cose, sarà utile”.

“A meno che non li spaventiate, non vi seguiranno. Quindi dovete parlare e avvertirli - ed è ciò che Shri Vishnumaya ha suggerito ieri - di adottare un nuovo stile di strategia”.

La gente glorifica una malattia quale L’AIDS rendendola un martirio. Tocca ai Sahaja yogi dimostrare con ardore di cosa si tratta veramente. “Non è soltanto una piccola fiamma dello Spirito che dimostrerà loro molte cose, ma è proprio la luce abbagliante e ardente di un lampo”.

Saraswati è diversa da Lakshmi. La cosa peggiore è che la gente è diventata orientata al denaro. Se qualcuno, per esempio, è troppo in Saraswati, legge troppi libri oppure è un artista ambizioso, allora la ricompensa di Lakshmi sarà che non avrà mai denaro oppure morirà di fame. La gente che insegue Lakshmi e rincorre troppo il denaro subisce delle violente emozioni. La borsa valori crolla, oppure un uomo ricchissimo diventerà improvvisamente molto povero. Questa è tutta opera di Saraswati.

Questi due canali si incrociano a livello del Vishuddhi. Quando sono in equilibrio, voi ottenete le benedizioni di Lakshmi e Saraswati. “Ciò che dobbiamo fare per portare l’equilibrio è che qualsiasi cosa si stia guadagnando, qualunque cosa si stia facendo, non dovremmo farla in modo mediocre. Dovremmo cercare di farla in modo dinamico, in modo appassionato”.

Avere la conoscenza di Sahaja Yoga è una delle benedizioni di Saraswati. Questo discorso contiene una conoscenza profonda e per capirlo occorrerebbe ascoltarlo quattro o cinque volte, forniti di carta e penna.

Le donne specialmente non prendono appunti dei discorsi di Madre. Pensano che Sahaja Yoga consista soltanto nel cucinare del buon cibo, nell’aiutare i Sahaja yogi e nel partecipare alle puja, ma per apprendere la conoscenza devono studiare.

Gli uomini in Sahaja yoga sono negligenti riguardo al lato emozionale. Vi sono due tipi di Sahaja Yoga, uno per gli uomini ed uno per le donne; è un’assurdità poiché non esistono differenze tra uomo e donna per quanto concerne la conoscenza di Sahaja Yoga.

Anche Shri Mataji è una donna e lei sa così tanto. Vishnumaya è una donna, è il potere. “È il potere che agisce; Brahmadeva non agisce. Egli ha creato tutto perché ha il potere di Saraswati. Qualunque cosa è fatta mediante il potere, e il potere è una donna. Ma se il potere non sa che cos’è Sahaja Yoga, come lo farà funzionare?”.

Ovunque Shri Mataji si rechi, la natura sa ciò che deve essere fatto. “Guardate, appena sono arrivata qui, la natura lo ha saputo. Ha iniziato ad agire da sola. Non ho dovuto tenere una conferenza per lei. Non ha dovuto celebrare una puja, niente del genere. Sapeva ciò che io stavo facendo”. Gli esseri umani dovrebbero agire nello stesso modo spontaneo della natura. Come la natura è una cosa sola con Shri Mataji, così sono i Sahaja yogi.