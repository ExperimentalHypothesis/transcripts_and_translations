6 iunie 2004
Adi Shakti Puja
Campus, Cabella Ligure (Italy)
Shri Adi Shakti Puja

06 iunie 2004 - Cabella Ligure, Italia

Evenimentul de astăzi este cu totul deosebit. Această zi este foarte specială de asemenea, extrem de deosebită şi plină de binecuvântări. Motivul este că ziua de azi vorbește, cântă și declamă despre ordinea care s-a născut, despre puterea care s-a născut, puterea originară Adi, cea Primordială, căreia i se datorează crearea acestui măreț Univers. Cum a început totul și cum funcționează - știți deja; nu mai e nevoie să vă vorbesc despre asta.

Dar astăzi trebuie să vorbim despre această putere care e ascunsă în inimile voastre, prin care puteți face tot ce doriți pentru a crea o lume nouă, o familie nouă, standarde noi, tot ce a fost necunoscut până acum. Iar acest lucru e posibil. Este posibil și chiar se întâmplă. Dar dificultatea constă în a-i face pe oameni mai flexibili, în absolută armonie unul cu celălalt. Pare a fi un lucru dificil. Oamenii se simt bine între ei, în cercul lor de prieteni, cu oameni de acelaşi stil şi interese. Dar a-i determina să fie absolut una, unii cu ceilalţi, în armonie, pe o singură direcție, este un lucru foarte, foarte dificil. Iar acest lucru nici nu ar trebui făcut. Nu asta este calea, iar oamenii nu pot fi determinaţi să fie una. Acest lucru trebuie să se întâmple de la sine.

Problema este că avem oameni frumoși, suflete frumoase, dar ei nu devin una cu ceilalţi, așa cum ar trebui. Ei bine, cum să rezolvi această problemă? Mulți oameni M-au întrebat: „Mamă, cum să rezolvăm această problemă?” Am zâmbit doar. Pentru că, dacă vedeți ideea la originea ei, de ce am început să facem această radiografie, de ce am început acest nou mod de înțelegere, această nouă metodă de penetrare, este pentru că am vrut să găsim unitatea, prospețimea, din fiecare persoană. Și ar trebui să fiți foarte recunoscători că sunteți toți una în interior, că nu există un altul. Există doar „Unul”. Și când acel „Unu” vorbește sau vrea să adminstreze ceva, veți fi uimiți că totul este făcut în aceeași manieră, că este același lucru, funcționează în același mod. Nu mai există nicio dorință de a schimba ceva, nicio diferență între două persoane.

În pofida acestui lucru, în ciuda acestui lucru, mințile noastre rătăcesc, implicându-se într-o problemă sau alta, care nu are nicio însemnătate în Sahaja Yoga. Marea noastră problemă este că nu ne dăm seama că nu avem nicio problemă de fapt. Suntem total lipsiți de probleme. Credem că sunt probleme cărora trebuie să le facem față, dar acestea nu există de fapt. Niciuna nu este reală. Eu nu văd nicio problemă nicăieri. Pe aceia care consideră că au probleme i-am rugat să le scrie și voi încerca să le răspund și să le spun natura problemei lor. Dar înainte de a face ceva în acest sens, aș vrea să spun că totuși Sahaja Yoghinii n-au ajuns încă la nivelul la care să înțeleagă unitatea, unicitatea din inima lor, faptul că ei toți sunt unul. Toate acestea vin din interior, nu din afară, așa că orice efort făcut din exterior este inutil.

Trebuie să renunțăm la efortul exterior și să devenim ceea ce suntem de fapt. În acea stare veți vedea că nu lipsește absolut nimic. Nu este nevoie să mai avem seminarii, sau să mai codificăm ceva. Nu e nevoie de asta, totul este acolo. Trebuie doar să fiți în acea stare, să deveniți așa. Este destul de dificil de înțeles pentru oameni, care au nasul diferit, fețe diferite, tot felul de particularități, că trebuie să devină similari. Dar sunteți la fel! Așa sunteți. Dar pentru că nu știți că sunteți la fel, arătați ca și cum ați fi diferiți.

Așa că trebuie să vă spun un singur lucru: că sunteți cu toții una - una, în sensul că tot ce există în interiorul vostru, impulsurile, sentimentele, modul de a înțelege lucrurile, sunt la fel. Singura diferență este că ele nu apar concomitent la toți, apar în momente diferite, ceea ce ne dă impresia greșită, că suntem diferiți. Dar de fapt nu suntem diferiți. Există doar o singură conexiune, iar conexiunea este cu Shri Adi Shakti. Sunteți parte integrantă din Adi Shakti și orice ar încerca cineva, el nu poate fi separat de Adi Shakti. Sunteți născuți din Ea, sunteți călăuziți de Ea, și sunteți vegheați de Ea. Pentru Mine totul este un întreg, pe când voi credeți că aveți căi diferite, moduri diferite de a acționa, ceea ce este greșit.

Tot ceea ce spun trebuie dovedit, altfel de ce ați accepta așa o afirmație pripită? Eu însămi sunt una cu voi și voi rămâne pururea una cu voi toți. Pentru Mine nu există nicio diferență, nu văd nimic de genul ăsta. Diferența este doar la exterior, în hainele sau în stilul vostru, dar în interior, este diferit poate doar temperamentul vostru, în funcție de firea fiecăruia. Dacă temperamentul vostru se schimbă puțin, veți vedea unitatea dintre voi toți, iar diferențele vor dispărea într-o clipă.

Astăzi am văzut un om foarte periculos, M-am gândit că Mă poate ucide dacă vrea, că poate face ce vrea, dar nu, n-a fost așa. De ce? Pentru că nu l-am înțeles niciodată. Nu era așa. Dorea doar să-și arate respectul, nu dorea să Mă ucidă, nu dorea să-Mi facă niciun rău. Este surprinzător modul în care vă percepeți unul pe celălalt. Până când nu veți avea o înțelegere corectă a celuilalt, nu veți putea obține nimic echilibrat, nimic esențial, nimic cu adevărat corect sau care să reprezinte adevărul.

Așadar Adevărul a apărut cu mult timp în urmă, cu mult înainte ca cineva să se gândească să-l dobândească aici. Totul a luat-o într-o direcție greșită cu atât de multe lucruri neadevărate, iar apoi Adevărul a dispărut. Spre exemplu, șarpele - șarpele s-a născut din ignoranță. Apoi alți șerpi au susținut această ignoranță; șerpi după șerpi au început să crească umplând întregul Univers cu necinste și cu idei greșite. Și crezând în ele au început să se lupte, să se omoare unul pe celălalt. Dar erau cu toții șerpi. Așadar, cât veți mai crede în prostiile lor, cât veți mai urma inepțiile lor, cât veți mai accepta absurditatea lor? Este foarte dificil. Dar toate aceste prostii sunt acceptate mai ușor decât adevărul. Adevărul nu este atât de ușor acceptat ca falsitatea. De ce? Pentru că ne complacem în neadevăr. Propria noastră înțelegere este falsă și trebuie să o transformăm într-o înțelegere bazată pe adevăr. Nu este greu, pentru că noi suntem Adevărul, noi suntem Adevărul! De ce ar fi dificil să devenim Adevărul, când asta suntem în realitate? Nu ar trebui să fie, dar se întâmplă.

Asta înseamnă că există ceva greșit în interiorul nostru și ar trebui să descoperim acel lucru. Iar ceea ce este greșit în interiorul nostru este faptul că nu ne putem înfrunta pe noi înșine. Nu ne putem înfrunta pe noi înșine! Îi înfruntăm pe ceilalți, dar nu și pe noi înșine. Nu ne vedem niciodată așa cum suntem de fapt. Habar nu avem în ce stare suntem. Pentru asta aveați nevoie de o Mamă care să vă arate acest lucru. Și astfel Mama a venit pe pământ ca să vă spună despre problemele voastre interioare. Acest lucru trebuie acceptat, acest principiu trebuie pus în practică. Și vă veți mira de voi înșivă, de cât de multe știți deja, despre voi și despre tot ce este în jur. Nu este nimic atât de deosebit, nimic atât de extraordinar, însă trebuie să vă acceptați pe voi înșivă.

Cred că oamenii vin la Sahaja Yoga, dar nu sunt Sahaja Yoghini. Ei nu sunt Sahaja Yoghini, ci încearcă să devină. Dimpotrivă, ar trebui să știe că sunt Sahaja Yoghini și că nu trebuie să devină nimic! Atunci nu va fi nicio problemă. Dar odată ce acceptați că există o Sahaja Yoga diferită, că Sahaja Yoghinii sunt la rândul lor diferiți, că voi sunteți diferiți, atunci cum mai puteți deveni Sahaja Yoghini? Problema este ignoranța, faptul că suntem ignoranți, de aceea ne purtăm ca niște străini unii față de ceilalți, Este o ignoranță completă. Trebuie să știm că suntem cu toții la fel. Nu este nevoie să avem niciun fel de ignoranță. Iar când se va întâmpla asta, problemele întregii lumi se vor rezolva fără nicio dificultate.

Puja de astăzi este una deosebită, deoarece faceți Puja unui aspect care nu a suferit niciodată vreo transformare, care nu s-a schimbat deloc, care a rămas întotdeauna la fel. S-a născut în aceeași formă și încă este în aceeași formă. La o astfel de Puja – ce ar mai fi de spus? De ce ar mai fi nevoie de cuvinte? Nu mai e nevoie de nimic. Fiți doar una cu Sinele vostru. Acesta este punctul în care ajungem, acela că trebuie să fim una cu Sinele nostru și să nu ne pierdem în cuvinte, sau în ambianță sau în alte divagații ale minții. Pentru că în timpul Pujei creierul începe să rătăcească iar când începe să rătăcească, își pierde controlul asupra sa. Asemeni unui șarpe, atât timp cât este la locul lui, nu este niciun pericol; dar de îndată ce începe să se miște, pericolul există. La fel și noi trebuie să știm că mintea noastră este foarte, foarte dificilă și n-ar trebui s-o ia într-o direcție greșită. Pentru asta trebuie să facem Puja Mamei Primordiale, deoarece ar trebui să ne străduim să fim în concordanță cu Mama Primordială. Trebuie să ne menținem primordiali. Trebuie să devenim Sinele Primordial și în niciun caz să ne îndepărtăm de El. Ar fi cel mai măreț lucru pe care l-am putea realiza. Sunt convinsă că putem, nu este așa o problemă, numai că suntem mult prea conștienți că suntem indieni, englezi, europeni și așa mai departe. Dar nu suntem asta; suntem doar Sinele și asta ar trebui să dobândim, uniunea cu Sinele nostru.

Dumnezeu să vă binecuvânteze pe toți!