Shri Ganesha Puja (riassunto), Cabella Ligure (Italia), 25 Settembre 1999.

Oggi siamo qui riuniti per venerare shri Ganesha. Voi tutti sapete quale potente deità egli sia. Il suo potere viene dall’innocenza. Quando vediamo dei bambini piccoli ne siamo automaticamente attratti e desideriamo amarli, baciarli, farli stare con noi. Sono molto innocenti, estremamente innocenti. Quando veneriamo shri Ganesha dobbiamo sapere se siamo stati veramente innocenti oppure no.

Oggi le persone sono diventate molto furbe e non si fanno scrupolo di approfittarsene degli altri; esercitano la loro furbizia contro chi è invece innocente e semplice. Trovano sempre modo di giustificare se stessi. Qualunque cosa facciano si dicono che, dati questi tempi moderni dove tutti sono così furbi, è comunque giusta. Questa furbizia può portarvi a sbilanciarvi fino all’estremo del lato destro, cosa per la quale si paga una sorta di punizione nel senso che, di conseguenza, si sviluppano tanti problemi cosiddetti ‘fisici’: alcuni potranno avere una paralisi alla mano destra, altri alla gamba destra, altri problemi con il fegato.

Diventa una sorta di punizione, che può portare a sviluppare anche malattie psicosomatiche. Quando si hanno problemi di questo tipo, che vengono dal lato destro, si deve venerare shri Ganesha. La vita di tutti voi è molto impegnata, non solo siete molto indaffarati con il vostro lavoro ma si può dire che tutti facciano del lavoro extra, e tutti credono di fare delle cose molto importanti. Come risultato shri Ganesha viene dimenticato e si può diventare molto aridi o, all’opposto, molto auto indulgenti. Una di queste tendenze prende piede e non si sa più dove si stia andando.

L’unica cosa che vi mantiene al centro in Sahaja Yoga è il puja a shri Ganesha, l’adorazione a lui rivolta. E tutte queste malattie del lato destro possono essere curate. La gente adora shri Ganesha in molti modi, ma la cosa più semplice è di ricordarsi di lui, sedersi davanti ad una sua immagine e prendere vibrazioni da lui. È modo migliore per bilanciarsi. Tutte le preoccupazioni, tutte le difficoltà possono essere neutralizzate da shri Ganesha, perché anche se è così innocente è comumque molto intelligente e capace e può sorprendere, quando viene in vostro aiuto, quanto riesca ad aiutarvi, e come rimuova tutte le preoccupazioni e tutti i problemi. È la deità più importante che abbiamo. Ma sebbene lui sia una deità molto semplice, il Mooladhara è un chakra molto complicato, uno dei più complessi, perché ha molti tipi di onde vibratorie, ha molti... come dire?... ‘compartimenti’ che continuamente vibrano e oscillano. Per stabilizzare questo chakra dovete cercare di essere completamente dedicati a shri Ganesha.

Come vi ho detto shri Ganesha si è incarnato come Gesù Cristo ed anche Gesù era una persona molto innocente. Se non fosse stato innocente non sarebbe stato crocifisso, ma lui non giocava d’astuzia mettendosi a calcolare le cattive intenzioni degli altri. Fu proprio un suo discepolo ad ingannarlo, e seppure lui sapesse chi era, non lo disse. La sua vita è piena di innocente bellezza. Era una persona così semplice, dal cuore così buono! Dovunque trovasse qualcosa che non andava, dava tutto se stesso per rimetterla a posto. Shri Ganesha fa lo stesso.

Le benedizioni di shri Ganesha sono molto importanti specialmente per le persone che si trovano ad affrontare delle difficoltà. Egli è chiamato Sankata Vimochan, cioè: colui che vi porta fuori da tutte le difficoltà della vita. Ognuno di voi ha avuto delle difficoltà e si è reso conto di quanto aiuto gli sia venuto da shri Ganesha. Riesce a mettere a posto le cose così bene perché è Ganapati. Ganapati vuol dire: Signore dei Gana. Come vi ho detto i Gana risiedono proprio dentro di noi nella forma di anticorpi che comunicano al cervello dell’esistenza di un problema.

Nello sterno c’è la residenza, il trono della dea Durga e, quando c’è un problema, l’osso dello sterno comincia a vibrare e questi anticorpi, che sono i Gana - anticorpi è il nome che hanno nella terminologia medica -  ricevono l’informazione e subito partono all’attacco per colpire il bersaglio. Sanno molto bene come prendere di mira il problema. Si potrebbe pensare che solo le persone colpite da malattie fisiche vengano aiutate dai Gana, ma invece anche le persone che soffrono a livello mentale ricevono il loro aiuto. I Gana sono così bravi a colpire il bersaglio che a volte si rimane stupiti di come le cose si risolvano.

Se ad esempio da qualche parte accade qualcosa ad un bambino, i genitori invocano la Madre, per esempio come Madre Durga, e i Gana subito corrono in quel posto e miracolosamente il bambino viene guarito. Ci sono tante cose miracolose che sono accadute nella vostra vita e che non potete spiegare: sono tutte dovute ai Gana di Ganapati. Sono molto piccoli, come lui, ma sono molto all’erta, sempre pronti. Non dormono mai. Potrei farvi molti esempi ... Come quello di un bambino che era annegato nella piscina di uno dei nostri ashram in America. A un certo punto si misero a cercarlo e alla fine lo trovarono nella piscina. Furono talmente spaventati che l’unica cosa che riuscirono a fare fu chiedere: “Madre, per favore salva questo bambino!”. Io non chiamo mai nessun ashram, e di quell’ashram non sapevo neanche il numero, ma chiesi a chi era con me di chiamare certo numero, anche se io non so i numeri di telefono di nessuno. Quando

il leader dell’ashram venne a rispondere gli dissi: “So che un bambino è caduto in acqua, ma si salverà!”. Nessuno mi aveva detto niente. E ho insistito: “Non vi preoccupate, tutto andrà bene!”. Il bambino fu curato da medici e anche lavorato con le vibrazioni. Adesso è in perfetta salute, mentre i medici avevano detto che non avrebbe potuto avere nessuna possibilità di salvarsi, e che se pure fosse sopravvissuto sarebbe rimasto per sempre in coma, incosciente. L’ho incontrato l’ultima volta che sono andata in America. Succedono tante cose come questa e tutti mi dicono: “Madre, è grazie alla sua krupa, grazie alle sue benedizioni che tutto questo accade!”. In un certo senso forse lo è ma, comunque, sempre per via di  shri Ganesha.

Un’altra qualità di shri Ganesha è la sua grande obbedienza alla Madre. Non riconosce nemmeno a Shiva o Vishnu, a nessuno; per lui sua Madre è tutto. Può combattere contro il padre Shiva come contro chiunque altro poiché, grazie alla sua obbedienza assoluta, riconosce con molta prontezza qual è il desiderio di sua Madre e subito si mette all’opera. Il suo modo di fare è molto innocente, semplice e infantile, ma il lavoro che compie è enorme. Anche i Gana sono molto innocenti, ma quando si assegna loro un compito da risolvere diventano molto determinati, molto veloci.

Un altro aspetto di shri Ganesha è che rispetta le persone caste, le persone che considerano  la castità come un valore primario nella vita. La castità, non solo da parte delle donne ma anche degli uomini è da lui venerata, e si aspetta che voi la tuteliate e la preserviate. Dopo aver ottenuto la realizzazione dovete essere persone assolutamente caste. Gli occhi non devono mettersi a vagare intorno, non devono essere usati come un...come dire? pessimo metodo per comunicare con giovani donne o uomini: questo rovina la vostra castità.

Gli occhi dovrebbero essere puliti, e anche i pensieri dovrebbero essere puliti. A tal fine dovete fare introspezione e cercare di vedere quali errori state compiendo e che tipi di comportamenti non casti avete. Dovete correggervi e chiedere a shri Ganesha di perdonarvi. Se chiedete perdono egli perdonerà qualsiasi cosa, perché è così innocente e pieno di bellezza che vi perdonerà. Ma la cosa è estremamente importante: tutta la nostra moralità dipende dall’idea di castità. Dovete essere molto casti. Così tante religioni hanno parlato di questa qualità, ma oggi le religioni sono diventate del tutto inutili. Senza una vera base, senza seguire effettivamente i principi originari, fanno cose d’ogni sorta e si autodefiniscono hindù, musulmani, cristiani e così via. In realtà le religioni hanno completamente fallito, ed è per questo che shri Ganesha è adirato con loro.

Shri Ganesha, poi, è nato dalla madre terra, è stato creato unicamente a partire dalla madre terra. Perciò se a lui non piacciono gli abitanti di un luogo - o perché praticano magia nera, o sono fondamentalisti o perché hanno una cattiva morale -  lui creerà loro dei problemi e dirà alla madre terra di provocare dei terremoti. Quindi la madre terra comprende ... Ci sono stati così tanti terremoti ultimamente: uno in Turchia, un altro a Taiwan, ma nessun Sahaja Yogi è rimasto ucciso. Egli quindi vi protegge, ha discriminazione: solo certe persone verranno distrutte.

Shri Ganesha possiede anche un altro potere della madre terra: è magnetico. La gente gli si avvicina molto facilmente, proprio come si avvicina con facilità ai bambini. Sorprendentemente questo magnete è presente anche in vari animali, ma soprattutto negli uccelli: è così che riescono ad orientarsi e a volare dall’Australia fino alla Siberia per poi ripercorrere la stessa rotta in senso inverso. Come fanno? Lo stesso accade con i pesci. Ci sono pesci che, seguendo i fiumi, dalla cima delle montagne scendono a valle e poi di nuovo tornano nel luogo da cui erano partiti. Tornare al punto di partenza è possibile solo se esiste un metodo per conoscere la direzione.

Gli animali, poi, sono legati alla loro natura: un serpente rimarrà un serpente, un cane rimarrà un cane e un leone rimarrà un leone. Gli esseri umani, invece, hanno forse tutti gli animali dentro di loro e quindi possono essere qualsiasi cosa, non si può neanche dire quale. Poi sono troppo astuti per ammettere di comportarsi come un qualsiasi animale. Talvolta si rimane stupiti nel vedere esseri umani ridotti a un livello così basso. Questo accade perché la loro vita non ha rispettato shri Ganesha e quindi possono abbassarsi a qualsiasi livello. Posso farvi l’esempio di quanto accaduto in India nella zona di Latur, dove tempo fa ci fu un grande terremoto nel quattordicesimo giorno delle celebrazioni a shri Ganesha, il giorno in cui vengono offerte delle statue di shri Ganesha alle acque del mare o dei fiumi.

A Latur c’era una bella statua di shri Ganesha davanti alla quale la gente danzava al ritmo di canzoni orrende prese magari da qualche strano film o da qualche altra parte, ed era una cosa insopportabile. Tutto questo disturbò molto shri Ganesha. Dopo queste orribili danze misero la statua nell’acqua. Alla sera tornarono nelle loro case dove si ubriacarono e ubriachi continuavano a danzare cantando “Jay Ganesha, jay Ganesha”. A quel punto la terra si mosse e inghiottì dentro di sé queste e anche altre persone che facevano cose simili. In quell’area c’era anche un nostro ashram, circondato da una grande estensione di terreno ma, mentre tutto intorno si formò una profonda fenditura nella madre terra, quella parte di terreno rimase assolutamente intoccata. Nessun Sahaja Yogi perse la vita né rimase ferito. Erano tutti nelle loro abitazioni e il nostro ashram non è stato toccato.

È davvero straordinario come shri Ganesha e i suoi Gana accordino la loro protezione. Ma  dobbiamo rispettarli, e comprendere che sono tutto attorno ed anche dentro di noi. Agiscono dentro di noi. Se, con il vostro cattivo comportamento, cercate di deviare dal cammino di shri Ganesha loro fanno in modo di riportarvi alla normalità. Vi lasciano molte opportunità, ma se continuate ad avere strane idee e a seguire il vostro ego, allora Ganesha vi colpirà molto duramente. E questa è la più grande calamità per gli esseri umani.

Dunque dobbiamo adorare shri Ganesha. Ma, come vi dico sempre, non venerate qualunque statua di shri Ganesha, creata da chissà quale artigiano, perché Dio solo sa che sorta di persone certi siano. Per denaro possono creare immagini di shri Ganesha senza avere la minima idea di cosa sia la castità. Se adoriamo dei Ganesha creati da persone simili, questo non ci sarà di nessun aiuto. È la ragione per cui  Maometto disse di non adorare nessun idolo, perché vengono creati da esseri umani che non hanno l’autorità per farlo.

Non bisogna quindi adorare idoli comprati nei negozi, idoli di nessun genere, perché potrebbero essere stati fatti da persone che hanno vibrazioni molto brutte. Non esistono foto di shri Ganesha ma vi sono, ed io le ho viste, otto statue di shri Ganesha create dalla madre terra [swayambu]. Ma i pujari [addetti al culto] che si trovano in quei posti sono orribili. Ho parlato una volta con uno di loro che mi disse: “Soffro di asma e ho un principio di paralisi. Come è possibile, quando adoro shri Ganesha e anche i miei antenati lo adoravano? Come può farmi questo?”  Io dissi solo: “Prova a fare introspezione. Che vita conduci? Come ti comporti? Sei veramente degno di essere un pujari di shri Ganesha?” Lui capì, e io gli dissi: “Ora ti curerò, e va bene, ma dopo devi fare in modo di diventare una persona innocente. Devi essere innocente e non un furbo che inganna gli altri”.

I problemi che Ganesha può crearvi sono così tanti che non si possono contare. Può portarvi più vicino alla morte. È così potente perché tutta la sua energia è dedicata al lavoro divino di sua Madre. Non desidera nulla e non fa nulla per sé, tutta la sua energia è per quel lavoro. L’unica cosa che può chiedere sono dei semplici dolci fatti col cocco, i modhaka. Il suo corpo è molto agile e potente e può muovere montagne dopo montagne. Con la sua dolcezza, la sua semplicità e la sua innocenza può davvero trasformare le persone. Anche delle persone molto dure possono cambiare.

Il suo simbolo, come sappiamo, è la svastica che ruota in senso orario; se ruota nel senso opposto opera distruzione. All’inizio Hitler usò la svastica che ruotava in senso orario ed ebbe successo, ma poi iniziarono ad usare gli stampi al contrario, con la svastica che ruotava in senso opposto, e furono distrutti. Potete quindi vedere quanto sia potente la svastica di shri Ganesha. Oggi poi abbiamo le prove che se si guarda la struttura dell’atomo di carbonio da destra a sinistra si vede la svastica e tutto il chakra è costituito da atomi di carbonio disposti in serie. Se si guarda invece da sinistra a destra si vede l’Omkara, mentre dal basso verso l’alto si vede la Croce. Questo prova che shri Ganesha si sia incarnato come Cristo.

Il fatto che Cristo sarebbe stato adorato in tutto il mondo era già descritto nel Devi Mahatmian, dove è scritto chiaramente anche come lui sia derivato da un uovo: metà dell’uovo era il Cristo e l’altra metà era shri Ganesha. Tutte queste cose son già scritte, ma non riusciamo a capirle perché siamo confusi, non vogliamo accettare, come sarebbe giusto, che tutto sia già stato scritto lì. Coloro che venerano il Cristo, quindi, venerano anche shri Ganesha, e qualunque cosa diciate al Cristo, la state dicendo anche a shri Ganesha. Non sono due ma uno, completamente uniti uno all’altro. Tutte le cose che vi ho detto del Cristo potete scoprirle per conto vostro e verificarle. Per esempio il Cristo usava come un simbolo queste due dita [indice e medio]: un dito è quello del vishuddi, cioè di Krishna, e l’altro è il dito che rappresenta Vishnu. Indicava così i suoi Padri, e cioè due aspetti di suo Padre, shri Vishnu e shri Krishna. Questo è molto chiaro, infatti perché usava solo queste due dita e non altre per indicare il Padre, che era appunto shri Vishnu e shri Krishna? [Krishna è una incarnazione del principio di Vishnu]

È facile capire quel che dico con l’aiuto delle vibrazioni. Se pensate a shri Ganesha, grazie alle sue vibrazioni il vostro agnya chakra si apre e diventate senza pensieri, perché lui è Gesù e quindi risiede nell’agnya. Le tante stupide idee su come aprire l’agnya chakra vengono neutralizzate perché verificate da soli che basta il nome di shri Ganesha per aprire il vostro. Tutta la doppiezza, la falsità, la capacità di inganno che vengono dall’agnya sono completamente dissolte. Percepite questa innocenza sulla vostra fronte e rimanete stupiti di voi stessi. Tutte quelle idee scompaiono. Non riuscite a pensare in modo subdolo e astuto, in un modo che possa danneggiare gli altri.

È una grande benedizione per noi avere il Mooladhara chakra a posto. Sedersi sulla terra aiuta molto perché la terra è la Madre di shri Ganesha ed è per questo che dobbiamo prenderci cura di lei. Non lo facciamo, non capiamo il suo valore. Nella cultura indiana si sa che quando ci si alza al mattino bisogna fare namaskar alla Madre Terra e dire: “Mi inchino a te, Madre Terra, perché sto per poggiare su di te i miei piedi”. Se avessimo questo rispetto per lei, non la sfrutteremmo e non avremmo problemi di inquinamento. Che nasce proprio dalla nostra ignoranza, dal non sapere che la Madre Terra è la madre di shri Ganesha, il quale è dentro di noi nel Mooladhara chakra.

Se capite questo allora saprete cosa bisogna fare: dobbiamo prenderci cura proprio di lei, della Madre Terra. Possiamo glorificarla, abbellirla, fare molte cose. Invece il modo in cui la sfruttiamo è molto sbagliato. È davvero sbagliato perché poi si ritorce contro di noi come inquinamento. Tagliare gli alberi, tagliare tutto quello che lei ha prodotto solo per guadagnare denaro è una cosa molto sbagliata. E se si taglia un albero bisogna piantarne un altro, perché gli alberi sono la sua decorazione, il verde è la sua bellezza. Molte persone non hanno alcun interesse per il giardinaggio o la natura, nessun interesse, e non so proprio come facciano a vivere così. La natura è così bella. Guardatela! Non c’è mai un cattivo odore, non è mai sporca, ogni foglia è disposta in modo tale da ricevere i raggi del sole senza entrare in conflitto con le altre, sono così ben organizzate! Tutto è così bello, e gli animali non distruggono nulla, mangiano certo l’erba o cose del genere, ma in genere non distruggono nessun albero, non portano distruzione.

Shri Ganesha, possiamo dire, è il Sahaja Yogi più anziano. Lui non ha mai dovuto raggiungere lo yoga perché è continuamente in yoga. È lo Yogi più grande e fa sempre la cosa giusta, non fa mai nulla di sbagliato, mai. É la deità più grande. Dobbiamo veramente venerarlo, e attraverso di lui tutte le deità vengono adorate e compiaciute e ci riempiono di benedizioni.

Come siamo diventati senza vergogna, nei tempi moderni! Stavo proprio pensandoci oggi. Quando si è dotati del senso della dignità, si è dotati anche della castità. Oggi invece si disonora se stessi, pensando di essere molto furbi e moderni, e si cade nel peccato. Gli atti peccaminosi che si compiono oggi con tanta normalità sono veramente degli errori! E vanno veramente aborriti, è bene non averci proprio niente a che fare, perché sono atti sbagliati che fanno adirare shri Ganesha.

La decenza è molto importante per capire che alla base di noi stessi c’è la castità. In India, lo sapete, trentadue mila donne si fecero bruciare per salvare la loro castità. Io discendo da quello stesso ramo familiare. Potete immaginare che coraggio avessero, e quale fede nella loro castità. Pensavano: “Se perdiamo la castità, che senso avrà la nostra vita?” Tenevano alla loro castità e fecero il più grande sacrificio per farci capire che la castità è la cosa più importante, e che tutti noi dovremmo rispettarla.

Questo non vale solo per le donne, ma anche per gli uomini, anzi shri Ganesha è importante specialmente per gli uomini, perché gli esseri umani sviluppano moltissime malattie se non lo rispettano. Mentre se ci prendiamo cura di shri Ganesha la nostra salute sarà perfetta: lui continuamente rimette a posto il nostro corpo e ci protegge sempre. Il ‘nostro’ shri Ganesha è nel Mooladhara e si prende cura della ‘nostra’ kundalini, la protegge. Se ci accade qualcosa la kundalini ascende, ma chi le dà il supporto per salire e la mantiene risvegliata è shri Ganesha.

Quindi dovete capire quanto sia importante shri Ganesha e fare introspezione per chiedervi: “Siamo veramente dedicati a shri Ganesha? Come ci comportiamo?” Si sviluppa così una vera e propria repulsione verso tutte le cose sporche. Saranno cose che non vi piaceranno, e non vi piacerà la gente che le fa. È così che un Sahaja Yogi dovrebbe essere.

I bambini sono i migliori, come sappiamo: sono così dolci e gentili, così amorevoli e belli! Allo stesso modo dobbiamo sapere che c’è shri Ganesha, che è veramente innocente ed estremamente protettivo verso di noi, con la sua innocenza. Anche noi dobbiamo cercare di aver gran cura della nostra innocenza, senza sentirci feriti se qualche volta veniamo ingannati o dominati. Non importa! Tutti quelli che sfruttano le persone innocenti dovranno soffrire per averlo fatto. In tutto il mondo c’è grande rumore su questo, si discute del fatto che non si debbano sfruttare le persone innocenti e semplici. È accaduto, ma deve cambiare, si deve arrivare ad un cambiamento definitivo, altrimenti la gente non potrà più vivere. In tanti luoghi c’è stato chi è arrivato e ha oppresso interi popoli.

In America mi ha colpito vedere quanti indiani rossi, cioè indiani americani, siano stati oppressi. I coloni americani, arrivati lì da altre terre, cercarono di distruggerli, e loro si nascosero in posti come Canajori. Quando ci sono stata la prima volta ho sentito vibrazioni così belle che ho detto: “Guarda un po’, eppure sono passati così tanti anni! Ed erano indiani ‘rossi’, cioè indiani d’America, quelli che hanno vissuto qui e hanno passeggiato qui intorno, vivendo la gioia di questo posto”. Erano così semplici e innocenti e anche spirituali perché adoravano, in ogni momento, la Madre.

Distruzioni e devastazioni simili a quelle capitate agli indiani d’America sono successe anche in altri paesi. Ma oggi invece sono molto contenta perché in Australia i Maori, e altri popoli che si trovano nelle stesse condizioni, vengono incoraggiati a sviluppare i loro talenti, che sono grandissimi, e si vuole dar loro pieni diritti politici. È una impresa molto bella. Ganesha è apparso in Australia ad Uluru, dove c’è una grande montagna che gli somiglia, c’è anche una grande proboscide che scende giù. Le vibrazioni potranno provare che si tratta di shri Ganesha che si è manifestato affiorando dalla Madre Terra. É apparso in molti posti, non solo lì, ma direi che lì c’è veramente la fonte ... la fonte delle vibrazioni. È così, e io devo ringraziarlo perché è solo grazie a lui che Sahaja Yoga ha funzionato così bene e così facilmente in Australia, dove anche il governo non ci ha mai dato problemi.

Insomma, ovunque vi troviate, shri Ganesha deve essere adorato, e sarete allora aiutati in ogni modo. In modi miracolosi, davvero miracolosi. Però per questo dobbiamo fare qualcosa riguardo alla nostra castità, che è shri Ganesha.

Che Dio vi benedica!