Sahastrara Puja, Fiuggi, Italy, 6th May 1990

Toți acești ani am așteptat această zi. Este cea de-a 21-a zi a Sahasrarei, deci este un moment de cotitură foarte important. Știți că la fiecare a 21-a zi a lunii se schimbă calendarul din punct de vedere al horoscopului. Așa că acum trebuie să aibă loc o nouă schimbare. Și puteți vedea cum este anunțată o nouă înțelegere, o conștiință de o dimensiune nouă. Până acum ne-am preocupat de conștiința colectivă. Suntem conștienți la nivel colectiv. Avem înțelegerea că suntem conștienți colectiv. Știm de asemenea că suntem parte din întreg și că suntem cu toții Sahaja Yoghini. Ne cunoaștem foarte bine chakrele și canalele energetice. Dar poate nu ne cunoaștem puterile. Câte puteri s-au dezvoltat în ultimii 21 de ani în interiorul vostru? În ultimele două luni în Italia a fost o vreme toridă, extrem de cald. Și am citit că se temeau de secetă și doreau să plouă, dar acum cred că totul a trecut. Dar vedeți cum se întâmplă lucrurile, Puterea Atotpătrunzătoare știe totul și întreaga natură lucrează în beneficiul vostru, pentru programele voastre. Lucrurile au loc la timpul potrivit așa cum ați văzut și până acum. Ele sunt complet coordonate cu programele noastre. Vă ajută tot timpul. Toate puterile pe care le au în interiorul lor le folosesc la momentul potrivit.

 

Deci aveți încredere că aveți puteri și aceasta este noua schimbare care va avea loc în propria voastră înțelegere. Până acum știați doar că puteți simți vibrațiile, că puteți vindeca oameni, că îi puteți ajuta să se vindece - nu erați siguri pe voi încă - că puteți simți Paramchaitanya. Dar n-ați știut ce forțe dinamice lucrează în voi acum și aceasta este noua schimbare care va veni. Prin această schimbare va trebui să vă asumați un nou rol, acela de a anunța. Până acum v-am spus să nu vorbiți foarte deschis și ostentativ despre Sahaja Yoga. Dar acum a sosit timpul. Așteptăm de mult aceste zile. Acum trebuie să începeți să vorbiți cu toții, să anunțați, să le spuneți tuturor despre Sahaja Yoga, altfel lumea va spune că nu a auzit niciodată despre asta.

 

Toți falșii guru sunt bine cunoscuți peste tot, pentru că discipolii lor vorbesc despre ei oriunde pot face acest lucru. Merg la marile instituții, la oameni cu renume, la toți oamenii importanți. Se duc și le spun despre calea pe care o urmează. Până acum am ținut Sahaja Yoga la un nivel scăzut, pentru că am vrut ca mai întâi să vă dezvoltați în Sahaja Yoghini cu adevărat frumoși, astfel ca din viața voastră, din stilul și comportamentul vostru, din înțelegerea și din gândirea voastră, oamenii să realizeze că sunteți unici, complet diferiți de ceilalți. Acum trebuie să vă asumați asta. Trebuie să înțelegeți că toate aceste puteri sunt efervescente în voi și doar din conformism sau poate din timiditate, sau poate dintr-o oarecare teamă, le ascundeți.

 

Zilele trecute un Sahaja Yoghin a venit acasă la Mine și a văzut niște flori care se ofileau. I-am spus: „Nu se ofilesc. Le poți readuce la viață”. „Cum?” -  a spus el. I-am spus: „Taie-le coada și apoi pune-ți palma la baza lor.”

[Shri Mataji se adresează unor Sahaja Yoghini] Ar trebui să luați copiii de aici. Ce carte a luat?

[Shri Mataji continuă discursul] Și-a pus palmele la baza tulpinii florilor și Mi-a spus: „Mamă tot se vestejesc”. „Bine, acum lasă-le în apă”, i-am răspuns. Atenția lui a fost pe multe lucruri. În cincisprezece zile s-au învigorat, au început să crească, au devenit mai mari, și au mai rezistat încă cinci zile după. Abia atunci a fost convins.

 

Puteți face atât de multe lucruri pentru a vă convinge că aveți aceste puteri. Am văzut persoane care au anumite probleme, o migrenă, una, alta, că vin la Mine, Îmi scriu scrisori lungi: „Mamă, am o migrenă, și nu pot scăpa de ea.” S-au dus zilele când Mama trebuia să vă înlăture durerea de cap, să se îngrijească de soția, de copiii voștri; s-a terminat acum. Acum trebuie să fiți responsabili, nu numai pentru voi, ci și pentru ashramurile, pentru localitățile, pentru țările voastre și pentru întreaga lume. Asumați-vă puterile. Așa cum el a cântat ieri, sau mai bine zis a interpretat „Curtea Regală”. Acum sunteți la curtea regală. Asumați-vă deci responsabilitățile. Cu toții trebuie să vă simțiți responsabili și să vă asumați ce sunteți de fapt. Cunoașteți-vă puterile, ceea ce puteți face. Stați jos. S-au dus acum zilele când trebuia să stați și să vă numărați binecuvântările. Acum trebuie să vă numărați puterile. Câte puteri am? Pe care și cum le pot folosi? Nu are rost să vă numărați miracolele. Ați avut destule miracole care v-au dovedit că sunteți Sahaja Yoghini și că sunteți ajutați de Paramchaitanya. Acum trebuie să aflați cât de mult din Paramchaitanya veți folosi voi înșivă, cum o veți mânui și cum veți rezolva lucrurile cu ajutorul Ei.

 

Aceasta este noua eră care începe astăzi. Și aceasta este ziua pe care am așteptat-o pentru ca voi toți să înțelegeți că nu sunteți Sahaja Yoghini doar pentru scopurile voastre egoiste, nici pentru familiile sau comunitățile din care faceți parte, nici pentru țările voastre, ci pentru întreaga lume. Lărgiți-vă orizontul. Trebuie să aveți acea viziune pe care v-am expus-o de multe ori, că voi sunteți cei care trebuie să emancipați umanitatea. Nu fiți timizi. În primul rând nu ar trebui să gândiți că sunteți oameni obișnuiți. „Suntem foarte obișnuiți. Nu am dobândit nimic special.” Această muncă nu va fi înfăptuită de oameni speciali, pentru că oamenii speciali au ego. Va fi făcută de oameni care nu au acel ego generat de mari succese, sau de mari realizări, de averi, de orice altceva. Doar dacă scapă de ego pot realiza această muncă. De aceea trebuie să înțelegeți voi înșivă ceea ce a spus Christos, că o cămilă poate trece prin urechea unui ac, dar un om bogat nu. Pentru că egoul este prea mare, mai mare decât o cămilă, mai mare decât un elefant, sau orice animal la care vă puteți gândi.

 

De aceea acum, când ne ridicăm la o nouă conștiință, să nu ne îngrijorăm de gândurile noastre negative. Pe de o parte este neîncrederea: „Cum să pot fi eu? Nu sunt în regulă. Am fost așa, am făcut una, alta.” Primesc atât de multe scrisori în care Mi se fac confesiuni, pagini întregi pe care le arunc sau le ard. Nu mai este nevoie să vă confesați. O singură confesiune ar trebui să existe: „Sunt Sahaja Yoghin. Și acum, după cea de-a 21-a Sahastrara, sunt un Mahayoghin.” Aceasta este confesiunea pe care o aveți de făcut și nu aceste lucruri din trecut pe care Mi le spun oamenii, despre viața lor de familie, lucruri banale și fără sens. Ați renunțat la ele și ați venit la Sahaja Yoga pentru ascensiunea voastră. Ați obținut ascensiunea, dar pentru ce anume? Ne-am obținut ascensiunea pentru a emancipa ființele umane, pentru a le ajuta să iasă din mlaștina ignoranței, din întuneric.

 

Țelul principal în ziua de azi nu ar trebui să fie ca fundamentalismul, atât de politic. Așadar trebuie să spunem deschis acestor fundamentaliști: „Sunteți absurzi. Nu cunoașteți adevărul. Nu știți nimic despre adevăr. Nu știți că în esență sunteți Spiritul. Nu știți că există o putere care face totul.” Trebuie să le spuneți foarte clar: „Sunteți cu toții stupizi alergând după o iluzie și veți ajunge cu toții în Iad, așa cum stă scris în toate Scripturile.” Trebuie să spuneți deschis aceste lucruri, în orice mod doriți. Puteți scrie cărți, le puteți publica, le puteți vorbi oamenilor despre asta. Dar acum trebuie să anunțați că „Alergând după lucruri false nu veți ajunge la Dumnezeu.” Și în toate aceste lucruri false au promovat ura. Așa că trebuie să le spuneți: „Noi credem în puterea iubirii, și nu în ura în care credeți voi.” Pentru noi, oricine este capabil să descopere adevărul și să ajungă în Rai, în Paradisul care ne-a fost promis, Împărăția lui Dumnezeu.

 

Deci pentru noi, oricine, indiferent de comunitatea, de rasa din care face parte, sau orice altceva, noi credem, suntem chiar siguri că oricine este perfect capabil și binecuvântat de Dumnezeu să intre în Împărăția Sa. Dacă aveți acest tip de atitudine pozitivă, orice negativitate din voi va fi înlăturată. Așa cum știți, ați fost trași în jos de forțele negative, de un lucru sau altul, mai ales după Sahaja Yoga. Înainte de Sahaja Yoga nu erați atașați de familie sau de altceva. După Sahaja Yoga v-ați atașat de familiile voastre de parcă ați fi lipiți de ele, absolut lipiți. Vreau să spun că a trebuit să rezolv problemele familiale ale tuturor. Acum organizăm căsătorii; dar chiar și după căsătorii văd că oamenii încă nu înțeleg ce este căsătoria în Sahaja Yoga, și încă există probleme, foarte puține, dar există. Așa că această problemă lipsită de sens „familia mea, soția mea, copiii mei, casa mea, proprietatea mea, banii mei”, tot acest „al meu” trebuie să dispară înainte de toate. Voi trebuie să aparțineți întregii lumi.

 

Un rege care nu este dedicat regatului său, nu poate izbândi, este inutil. Dacă se gândește la propria persoană, la propriul confort, la gloria și la propriile lui realizări, atunci este complet inutil. El trebuie să se gândească la țara pe care o conduce. În același fel trebuie și voi să vă luați atenția de pe toate aceste lucruri mărunte de care v-ați ocupat până acum. M-am luptat să vă ajut în toate lucrurile neînsemnate. Și mulți Mi-au spus: „Mamă, de ce vă îngrijorați? Sunteți un sfânt. De ce vă îngrijorați de toate astea?” Am spus: „Până când toate aceste încurcături nu sunt înlăturate, ei nu se vor putea înălța.” Dar acum simțiți acea libertate, acea libertate deplină. Aveți propria personalitate și sunteți absolut liberi. Și sursa bucuriei voastre este Spiritul. Nimeni nu vă mai poate prinde în mreje. Nici atașați nu mai sunteți de nimeni. Cu detașare îi veți hrăni pe toți, inclusiv familia, națiunea voastră, țara voastră și în final întreaga lume.

 

Deci pentru a scăpa de negativitate, primul lucru important este să învățați detașarea. Detașarea vine din conștiința fără gânduri. Când vă uitați la cineva, sau vă gândiți la cineva, încercați să intrați în conștiința fără gânduri. Vă veți simți imediat detașați și veți ști soluția întregii probleme. Cea mai mare putere pe care o deține mintea voastră este faptul că aveți cunoașterea. Nu acea cunoaștere, în sensul că știți ce sunt chakrele, centrii subtili, nu asta, ci întreaga cunoaștere se află în voi. Trebuie doar să intrați în starea fără gânduri și întreaga cunoaștere vă poate fi expusă. Știți că mulți dintre voi nu vorbiseră niciodată unei audiențe mari, se temeau să o facă, iar acum au devenit mari oratori. Atât de mulți ați fost posedați și nu puteați nici măcar sta în fața Mea, iar acum ați devenit lideri și faceți o treabă bună. Veți realiza că ați avansat atât de mult în orice domeniu. Atât de mulți care nu aveau voce au început să cânte, mulți care nu știau să picteze, au început să o facă. Dar aceste lucruri sunt foarte comune. Ele ne pot da doar puțină bucurie uneori.

 

Însă cel mai important lucru este la câte persoane dați Realizarea, fie că sunteți femeie sau bărbat, fie că sunteți tată sau sunteți mamă, fie că sunteți copil sau adult. Fiecare trebuie să vadă la câți oameni poate da Realizarea, cât de mult poate anunța Sahaja Yoga. Acesta este cel mai important lucru. Sahaja Yoga nu poate fi făcută „în treacăt”. Și totuși se întâmplă.

 

De exemplu, când am fost în Australia, am fost surprinsă că Sahaja Yoga care era așa o prioritate pentru ei, devenise dintr-odată ceva lipsit de importanță. Deci Sahaja Yoga este un angajament ferm, o responsabilitate și o implicare completă. Altfel sunteți inutili pentru Sahaja Yoga, complet inutili. Este mai bine să avem câțiva oameni dedicați decât mii de oameni inutili. Să vedem deci ce ați decis pentru voi înșivă și ce ați decis pentru Sahaja Yoga. Dacă ați decis să faceți Sahaja Yoga, trebuie să știți că este cel mai important lucru din viața voastră. Întreaga voastră atenție ar trebui să fie asupra Sahaja Yoga. Așa cum vă spuneam dimineață, frumoasa poezie scrisă de Namadeva, care a fost inclusă cândva în Guru Granth Sahib. Poezia descrie un băiat care își înalță zmeul. El vorbește cu toți cei din jur dar atenția lui este asupra zmeului. Apoi descrie o femeie care face toată treaba în casă, face curat dar își ține copilul în spate sau la piept și toată atenția ei este asupra copilului. Apoi poezia vorbește despre niște doamne care aduc apă. Au un vas cu apă pe cap, alteori două sau chiar trei. Duc vasele cu grijă, menținând echilibrul. Vorbesc între ele râzând, dar sunt atente să-și mențină echilibrul. La fel și atenția voastră ar trebui să fie tot timpul pe Sahaja Yoga, „Ce se întâmplă în Sahaja Yoga? Unde suntem? Încotro ne îndreptăm? Unde este Mama? În ce parte se află Ea și ce face?” Dacă vă dirijați atenția în acest fel, negativitatea din voi va dispărea pur și simplu, pentru că atenția care era atrasă de lucruri negative se va detașa complet și se va îndrepta către Sahaja Yoga

 

Deci acum fiind Mahayoghini, trebuie să faceți Sahaja Yoga să devină Mahayoga. Și până când nu atingeți acel nivel, ar trebui să vă considerați rămași în urmă încă, și nu știu în decursul timpului câți dintre voi vor rămâne în acest proces. Deci acesta este un moment de cotitură foarte important și astăzi este o zi măreață pentru noi, pentru că se împlinesc 21 de ani de la deschiderea Sahasrarei. În același fel ea are 21 de aspecte. Șapte chakre, de trei ori câte șapte pentru cele trei canale. Deci ați reușit să atingeți cele 21 de aspecte și cele 21 de puteri. Experimentați și convingeți-vă. Nu vă îndoiți de voi înșivă. Experimentați doar. La început v-ați îndoit până și de briza răcoroasă. La Londra obișnuiați să credeți că este de fapt aerul condiționat. Chiar și la Londra își închipuiau că este aer condiționat deasupra capului lor. Zilele acelea au trecut.

 

Acum vă rog nu vă mai îndoiți de voi și mergeți înainte, respectând toate maryadas în Sahaja Yoga. Deci maryadas trebuie să existe. În afara maryadas (limitelor) morale și a celor comportamentale, nu mai există multe maryadas în Sahaja Yoga. Puteți face ce vă place, puteți trăi cum vă place, puteți mânca cum doriți. Dar cel mai important maryada este că trebuie să fiți foarte morali, oameni onești și morali; și de asemenea trebuie ca înfățișarea și comportamentul vostru să fie astfel încât să nu deveniți persoane dezagreabile sau ceilalți să nu vă considere stranii. Pentru a evita asta, trebuie să ne îmbrăcăm într-un mod care să placă celor din jur, astfel încât să fim văzuți ca niște ființe umane normale și nu ciudate. Nu sunt multe de făcut în exterior. Interiorul nostru trebuie complet pregătit pentru a accepta, spunându-ne zi de zi că acum suntem Mahayoghini și trebuie să facem totul din această perspectivă.

 

Sunteți aici din întreaga lume astăzi; mergeți și transmiteți acest mesaj tuturor celor care nu sunt aici, că „Mama a anunțat deja și prin Vishnumaya că ați devenit cu toții acum Mahayoghini”. Și încercați să exprimați, să manifestați acest lucru. Cu încredere deplină în voi înșivă și cu puterea iubirii, sunt sigură că veți ieși victorioși.

 

Dumnezeu să vă binecuvânteze.

 

Nu s-a scris nimic despre Sahastrara înainte. Sahastrara nu a fost descrisă în nicio Scriptură. Nimeni n-a știut nimic despre Sahastrara. Au menționat-o doar ca fiind a șaptea chakră. Atât. Au putut merge numai până la Agnya și nu s-a scris nimic despre Sahastrara până acum. Și nu există mantre scrise pentru Sahastrara. Așa că noi trebuie să scriem acum mantra pentru Sahastrara. Este foarte surprinzător că până și fotografiile Sahasrarei au apărut acum pentru ca voi să vedeți că Sahasrarele voastre se deschid și asta nu s-a întâmplat niciodată înainte, în întreaga istorie a spiritualității. Nimeni n-a putut să scrie nimic despre Sahastrara, pentru că n-au văzut-o niciodată. Ei bine, pentru voi este important să înțelegeți, că aveți ceva unic. Dar aveți nevoie de curaj și dedicare completă, pentru a continua să răspândiți și să anunțați Sahaja Yoga.