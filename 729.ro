8 aprilie 2007
Easter Puja
House in Pratishthan, Pune (India)
Easter puja. Pratishthan, Pune (India), 8 April 2007.

Astăzi este o zi foarte importantă. Mai bine luați loc. Spuneam că ziua de azi este foarte importantă. Este un nou început pentru voi toţi. Încercaţi să înţelegeţi că aţi muncit foarte mult până acum şi aţi vrut să faceţi mult mai mult decât aţi fi putut face. Aceasta a fost dorinţa voastră şi se va realiza, cu siguranţă se va împlini. Dacă dorinţa voastră este puternică, lucrurile se vor rezolva şi veţi avea marea şansă de a-i ajuta pe oameni. Aşa cum v-ați ajutat pe voi înșivă şi vă puteți bucura din plin acum, este bine să doriţi să-i ajutaţi și pe alţii. Este important. Toţi ar trebui să fie binecuvântaţi. O puteţi face. Principiul vostru de maestru rezidă în a da Realizarea Sinelui și celorlalți. Cei mai mulți dintre voi ați primit-o, dar trebuie s-o daţi și celorlalți, să-i ajutați să evolueze spiritual! Mulţi dintre voi v-ați obţinut Realizarea, sunteţi atât de dedicați şi sunteţi cu toţii foarte fericiţi. Deci fiţi fericiţi, bine dispuși, acesta este primul semn că sunteţi realizaţi, că v-aţi obţinut Realizarea. Având Realizarea, o puteţi da şi altora.

Ceea ce este special la ziua de astăzi este faptul că Iisus a înviat doar pentru a face ceva pentru noi. Aşa că este o zi foarte importantă pentru noi toţi. Aş spune că astăzi ar trebui să înţelegeţi că ați dobândit această putere de a da Realizarea altora. Aţi obţinut-o, dar acum trebuie s-o folosiţi. Cei care au Realizarea Sinelui nu ar trebui să-și risipească energia, ci ar trebui să încerce să o dea la rândul lor și altora. Lumea este plină de haos, iar neînţelegerile și conflictele continuă încă. Deci datoria şi munca voastră este să le vorbiţi oamenilor, să le spuneţi că cel mai important lucru ca Sahaja Yoghini este să devină plini de pace şi să se bucure de fructele dobândite în Sahaja Yoga.

Sunt convinsă că totul se va împlini. S-a împlinit pentru atâţia dintre voi şi se va împlini şi în cazul altora. Nu sunt doar vorbe, ci se întâmplă cu adevărat. Aşa că, încercaţi să vă reamintiți că sunteţi cu toţii Sahaja Yoghini şi că meritaţi foarte mult ajutor, foarte mult ajutor de la Mine şi de la Dumnezeu Atotputernic. Nu aveţi de ce să vă necăjiţi, toate sunt doar niște teste, care vor scoate la lumină tot ce este mai bun în voi, iar rezultatele se vor vedea. Sahaja Yoghinii vor fi cu adevărat speciali.

Este foarte plăcut să văd printre voi atât de mulţi care au încercat să obţină Realizarea, dar care sunt cu adevărat realizați deja. Sunt mulți cei care vor să-şi obţină Realizarea, dar sunt mulţi și cei care sunt deja realizați; ei pot face multe pentru ceilalți care doresc ajutorul lor. Astăzi este o zi potrivită să vă hotărâţi viitorul. Trebuie să vă hotărâţi ce veți face pentru a-i ajuta pe alţi Sahaja Yoghini, să aducă și alte persoane la Sahaja Yoga. Trebuie să răspândim Sahaja Yoga. Vedeți că sunt atât de multe probleme, şi cu cât suntem mai mulţi Sahaja Yoghini, cu atât problemele se vor sfârși, se vor rezolva toate.

Deci vă urez noroc în încercarea de a vă stabiliza Realizarea. Sper că nu aveţi dubii în această privință! Dacă aveţi vreun dubiu, puteţi să-Mi scrieţi. Acum au venit niște oameni tare drăguți și buni la Sahaja Yoga. Este datoria voastră să aveţi grijă ca ei să devină buni Sahaja Yoghini şi să se bucure de binecuvântări. Sunt foarte fericită să vă văd aici în număr atât de mare, astăzi, într-o zi atât de auspicioasă.

În viaţa lui Christos s-a întâmplat un lucru măreţ. El a devenit, a devenit sau era deja Sahaja Yoghin, şi a încercat să transforme cât mai mulți oameni în Sahaja Yoghini. Dar la vremea aceea oamenii nu erau atât de deschişi ca voi. Sunteţi oameni deosebiţi, care caută, care au găsit şi care pot da și altora. Nu trebuie să țineți Realizarea numai pentru voi. Dacă aţi dobândit-o, nu vă gândiți că ați primit ultima şansă, ci daţi această şansă şi altora. Sunt întotdeauna cu voi. Oricare dintre voi are o problemă personală sau altfel de probleme, ar trebui să-Mi scrie. Îmi pare rău că nu vă pot oferi nimic cu ocazia acestei zile speciale.

Dumnezeu să vă binecuvânteze pe toţi.