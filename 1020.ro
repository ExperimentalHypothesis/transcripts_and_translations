Public Program in Dalkeith. Perth (Australia), 2 March 1983.

..

Sahaja Yoghină: ...în scripturile indiene experienţele sunt descrise mai detaliat decât în scripturile creştine. Și spuneam că ar trebui să simţiţi vibraţiile care ies din coroana capului vostru îndată ce vă primiți Realizarea, asemeni unui vânt răcoros, și ar trebui să le simţiţi şi în palme. În scripturile musulmane sunt numite Ruh, iar Mahomed a spus că în acele timpuri, oamenii vor deveni iluminaţi iar mâinile lor vor vorbi. Şi odată ce aveţi experienţa Realizării, degetele voastre devin sensibile la vibraţii, atât ale voastre cât și ale altora; și puteți spune cu exactitate care este starea fiecărei persoane, cum funcţionează chakrele lor sau dacă au vreo problemă. Şi pentru că vibraţiile curg prin mâinile şi corpul vostru şi ies prin fontanelă, dacă veţi sta cu mâinile în această poziţie, probabil veți începe să le simţiţi în timp ce Mama vorbeşte. Există ceva care vă ridică deasupra gândurilor; nu va trebui să vă gândiţi la acest lucru sau să aveţi o pregătire intelectuală deosebită pentru a-l aprecia. De fapt copiii îl apreciază probabil mult mai mult decât noi adulții şi întotdeauna ei sunt primii care simt. Și pentru că este o experienţă atât de veritabilă ar fi bine dacă aţi putea fi receptivi, să încercaţi să nu vă gândiți, să nu vă îngrijoraţi de cuvintele pe care nu le înțelegeți, ci doar să vă bucuraţi de experienţă. Vă mulţumesc.

Sahaja Yoghin: Nu vă voi reţine prea mult atenţia. Shri Mataji a sosit în Perth după un lung tur peste ocean. Am însoțit-O pe parcursul acestor două luni de zile şi am vizitat multe, multe ţări, iar acum a venit și în propria mea țară, Australia. Perth este, desigur, poarta de intrare în Australia și, deşi sunt din Sydney, n-am simțit niciodată că Sydney ar fi o poartă a Australiei. Pentru mine vestul Australiei este locul unde începe ceva grandios astăzi. Există atât de mulţi căutători aici. Perth are vibraţii foarte bune; pentru că noi simţim aceste vibrații şi Shri Mataji Însăşi a afirmat că există căutători minunaţi în acest oraş.

Există căutare în fiecare dintre noi, iar Lyndell a vorbit foarte dulce despre această căutare, despre impulsul de a fi ceva mai înalt şi de a dori să atingem ceva mai presus de existenţa umană, de confuzia şi de frustrarea cu care ne confruntăm uneori. Nu numai uneori, ci probabil în cea mai mare parte din viaţa noastră. Shri Mataji vă poate duce dincolo de toate aceste lucruri. Lyndell a spus „dincolo de gânduri”, dar experiența Realizării Sinelui este resimțită la nivelul sistemului nervos central. Deveniți o ființă iluminată și din acel moment intrați într-un proces de creștere până la Realizarea completă a Sinelui. Cu alte cuvinte, este o actualizare, este o întâmplare care are loc în mod spontan. Shri Mataji spune adesea că pe copacul vieții, la început erau numai câteva flori, care s-au transformat în fructe. Acum este timpul înfloririi și florile de pretutindeni, toate, trebuie să se transforme în fructe. Asta se întâmplă acum iar grația lui Dumnezeu se revarsă într-un asemenea mod încât cu toții putem atinge pasul următor, ultimul salt în conștiința noastră. Putem să devenim o ființă spirituală. Putem să mergem dincolo de minte și totuși să ne folosim de ea. Putem fi deasupra emoțiilor, dar să ne putem bucura totuși și să simțim emoția. Cu alte cuvinte, noi devenim Spiritul, și acesta este scopul vizitei Mamei. Noi o numim Mamă; Mataji înseamnă „Mama Divină. Este cunoscută în întreaga lume ca o persoană venită pe pământ pentru a înfăptui doar o singură muncă, trezirea energiei subtile, care se află în osul sacru de la baza coloanei vertebrale. Când această energie se ridică, foarte blând, fără a provoca durere, are loc cea de-a doua naștere.

Așa cum a spus Shri Mataji, Iisus a vorbit despre a doua naștere. Mahomed a vorbit și el despre acest eveniment. Toți marii sfinți și profeți au vorbit despre cea de a doua naștere. Iar acum a venit timpul. Pare a fi greu de crezut, dar este ceea ce se întâmplă cu mii de oameni. Pe coasta de est a Australiei, Sahaja Yoga este deja bine consolidată în unele orașe. Privind auditoriul de aici, sunt convins că se va stabiliza în curând și în Perth. Deci fără a mai lungi această introducere, aș dori să v-O prezint pe Sfinția Sa Shri Mataji Nirmala Devi. Cred că este conectat la priză.

Shri Mataji: Mă înclin în fața tuturor căutătorilor adevărului. Este minunat să vin în Australia pentru a doua oară. Ultima dată nu am putut veni la Perth. Nu am știut că este un oraș atât de frumos, cu vibrații spirituale atât de minunate. Lyndell și dr. Warren v-au vorbit despre cunoașterea rădăcinilor. Ei bine, ceea ce știm prin intermediul științei sau prin simțurile noastre umane, este cunoașterea copacului pe care îl vedem în mod clar în fața noastră. Dar aceasta este cunoașterea rădăcinilor. Iar dacă trebuie să hrăniți o plantă, trebuie să o udați la rădăcină. Nu este de folos să culegem doar niște flori sau niște frunze, și să le tratăm cu ceva artificial. Această cunoaștere poate fi dobândită doar dacă puteți merge într-un fel sau altul la rădăcini. Spre exemplu, acum sunteți cu toții atenți la Mine, dar dacă spun: „Vă rog, fiți atenți la voi înșivă”, n-o puteți face. Veți spune: „Cum, Mamă? Cum să facem asta?” Deci ceva trebuie să se întâmple în interiorul vostru, care să vă absoarbă atenția în interior, astfel încât atenția voastră să fie trasă din exterior și să se poată conecta cu Spiritul, iar apoi să poată fi iluminată de acesta.

Deci pentru a avea cunoașterea acestor rădăcini, trebuie să deveniți mai presus de o simplă ființă umană. Chiar și Darwin, care nu a crezut în Dumnezeu, a spus foarte clar că, dacă omul a ajuns atât de departe, trebuie să meargă chiar și mai departe pentru a se înțelege pe sine. Dar cum el nu a încercat cunoașterea rădăcinilor, tot ceea ce a spus a fost legat de ceea ce a văzut clar în exterior.

A deveni subtil trebuie să fie ceva foarte spontan, trebuie să fie ceva foarte spontan. Nu poate fi obținut gândind sau citind. Unii oameni cred că citind vom ajunge la Dumnezeu, sau gândind despre Dumnezeu, vom ajunge la El. Nu este adevărat. Dacă ar fi fost așa, de ce a spus Christos că trebuie să vă nașteți din nou? De ce au spus cu toții că în interiorul vostru trebuie să aibă loc o transformare? Chiar și Buddha a spus că trebuie să vă primiți Realizarea Sinelui. Fără Realizare nu avea niciun rost să vorbească despre Dumnezeu. Deci trebuie să se întâmple ceva în interiorul nostru care să ne transforme. O altă idee pe care o au oamenii este... Ce ați spus?

O doamnă: Ne pare rău, trebuie să plecăm mai devreme.

Shri Mataji: Sigur, veniți mâine. În regulă? Dumnezeu să vă binecuvânteze.

Deci, ceva trebuie să se întâmple în interiorul nostru, iar acel lucru este spontan. Deoarece, dacă ascensiunea noastră spirituală de până acum a fost rezultatul unui proces viu, ceea ce ne duce mai departe trebuie să fie tot un proces viu. Deci trebuie să înțelegem în primul rând, în mod logic, că ar trebui să ne așteptăm ca Realizarea Sinelui să fie spontană. Nu puteți să vă ridicați Kundalini singuri, nu puteți să vă transformați. Ați devenit ființe umane în mod spontan de la stadiul de amoebă până la acest nivel și, dacă trebuie să evoluați mai departe, acest proces trebuie să fie generat spontan de forța care rezidă în interiorul vostru. Este ceva asemănător forței care rezidă într-o sămânță, care încolțește în mod spontan atunci când este pusă în Mama Pământ. Dacă citiți o carte nu puteți face sămânța să germineze. Nu va încolți de asemenea dacă stați în cap. Nu se va întâmpla nici dacă săriți sau faceți orice altceva. Va trebui să o puneți în pântecul Mamei Pământ, pentru ca sămânța să încolțească. Este capacitatea Mamei Pământ, este o calitate a Ei, să facă o sămânță să germineze în mod spontan.

În fiecare zi din viața noastră vedem atât de multe procese vii, spre exemplu o floare devenind fruct. Dar noi luăm aceste lucruri ca atare. Nu înţelegem că noi nu putem transforma o floare într-un fruct. Nu putem să facem nimic viu. Tot ceea ce putem face noi este să lucrăm cu materia moartă. Dacă un copac moare, facem din el o mobilă frumoasă, sau putem converti un lucru mort într-un alt lucru mort, care de asemenea ne face inerți, creându-ne condiționări.

Deci munca Divinului sau a Puterii Atotpătrunzătoare a iubirii lui Dumnezeu este lucrarea vie a unui Dumnezeu viu. Şi ştim că această putere există, dar nu suntem conştienţi de ea şi nu o putem simţi în sistemul nostru nervos central. Când oamenii vorbesc despre Puterea Atotpătrunzătoare, este un mister. Vorbesc despre Duhul Sfânt; acesta este un alt mister. Totul pare a fi un mister, înainte să vă primiţi Realizarea Sinelui. De exemplu, dacă avem acest microfon dar nu este conectat la sursă, este un mister. Nimeni nu ştie la ce foloseşte, care este scopul lui. Dar de îndată ce este conectat la sursă, începeți să vedeţi cât de fantastic, cât de extraordinar este. Nu vă vine să credeți când vi se spune că în Sahaja Yoga obțineți voi înșivă toate aceste puteri. Este de necrezut, pentru că vă gândiți: „Cum ar putea fi posibil?” Însă vă spun că sunteţi fiinţe minunate, create de Dumnezeu, iar acesta este instrumentul care se află în interiorul vostru, într-o formă subtilă. Acum, când vă vorbesc trebuie să ştiţi încă un lucru, că trebuie să Mă ascultaţi cu o minte deschisă, asemeni unui om de ştiinţă. Este o ipoteză pentru voi și un adevăr pentru Mine. În regulă. Dacă ajungeți la concluzia că este un adevăr, atunci ar trebui să mergeţi mai departe, să încercaţi să înţelegeţi cum este consolidat adevărul în mod logic în interiorul vostru.

De la bun început am văzut că oamenii se îndoiesc de Dumnezeu. Mă întreabă: „Mamă, cum este posibil să o primim atât de uşor? Cum putem primi atât de uşor Realizarea Sinelui? Trebuie să ne purificăm, să suferim, și alte lucruri de acest gen.” Poate că nu realizați că atunci când utilizăm un comutator electric, nu ne gândim care este istoria lui, cât au suferit oameni de-a lungul timpului pentru a crea acel mic comutator. Au trecut secole până să apară acest comutator, până s-a descoperit electricitatea, utilitatea ei, până s-au dezvoltat dispozitivele electrice și s-a ajuns la comutator. Acum ştim doar că trebuie să apăsăm pe comutator şi avem lumină. Dar când spun că nu trebuie să faceţi nimic altceva, nu trebuie să suferiți, trebuie să ştiţi că altcineva a suferit pentru voi, pe cruce. Cineva a făcut această muncă de purificare, iar voi nu vă puteţi purifica până nu ieșiți din acea problemă. Dacă trebuie să vă curăţaţi maşina, trebuie să ieşiţi din ea. Din acest motiv, mai întâi trebuie să vă primiţi Realizarea Sinelui, lumina fiinţei voastre, scopul vieţii voastre, absolutul. Vi s-a explicat deja schema, care prezintă instrumentul subtil aflat în interiorul vostru.

Ei bine, schema de aici vă arată toți centrii pe care îi aveți. Aceşti centri se manifestă și în plan grosier, ca plexuri nervoase. Avem, înainte de toate, Muladhara chakra. Această chakră controlează practic plexul pelvic, care generează excreţia. Muladhara este un centru foarte important, al cărui nume înseamnă „suportul rădăcinii”. Este suportul rădăcinii, este centrul suportului rădăcinii. Este un centru foarte, foarte important, pentru că reprezintă inocenţa noastră. În plan subtil inocenţa din interiorul nostru are grijă de acest centru. Prin ignoranţa sau prin naivitatea noastră, ne pierdem inocenţa. Dar, de fapt, inocenţa nu poate fi niciodată pierdută, poate fi doar pătată sau acoperită de prostia noastră, de lucrurile greşite pe care le facem. Inocența există tot timpul, iar când Kundalini, care se află deasupra Muladharei și este încolăcită în trei spire şi jumătate, când Kundalini se ridică, această chakră devine conştientă de sine. Zeitatea inocenţei din interiorul ei este trezită și începeți să vă simţiţi inocenţa.

Kundalini însăși, energia reziduală a dorinţei pure, este plasată în osul triunghiular. Osul triunghiular este numit sacrum. Sacrum este un cuvânt grecesc care înseamnă sacru. Deci grecii ştiau că acest os triunghiular conţine ceva sfânt în interiorul lui. Și când am fost în Grecia şi i-am întrebat, „Cum de îl numiți sacrum?”, Mi-au spus că a existat un document indo-arian, cu mult înainte de Alexandru, din care au aflat despre acest os, că este un os sfânt şi are o putere specială în interiorul său. Kundalini este puterea care manifestă în noi dorinţa pură, este puterea dorinţei pure, în timp ce acea linie albastră pe care o vedeți, puterea părţii stângi din interiorul nostru, care începe din partea dreaptă din spatele capului şi coboară pe partea stângă, este puterea dorinţei. Dar nu a dorinţei pure, pentru că dorința poate fi și impură.

Toate celelalte dorinţe, în afară de dorința de a fi una cu Divinul, sunt coruptibile, pot fi greşite, pot crea confuzie. Aşa cum ştiţi, în economie se spune că dorinţele nu pot fi satisfăcute în general. Vreţi să cumpăraţi o casă, apoi o maşină, vreţi să cumpăraţi un lucru, apoi altul. Materia nu vă satisface niciodată. Deci această dorinţă care este situată în osul sacru, în forma ei absolut pură, dorinţa pură de a fi una cu Divinul, este cea care vă dă satisfacţie supremă şi bucurie. E ceva atât de spontan, încât dacă aș fi întrebată: „Cum o faceţi?” – Mi-ar fi greu să explic, la acest nivel, cum este posibil. Aşa cum nu putem explica cum încolțește o sămânţă şi cum devine arbore. Niciun lucru viu nu poate fi explicat, poate doar să fie observat și simțit în interiorul vostru.

Vă voi spune mai multe despre aceşti centri mâine, ce sunt ei şi cum vă influențează. În orice caz, sper că aţi primit cărţi acum, iar la plecare le puteţi lua cu voi și citi acasă, să vedeţi dacă puteți înţelege ce este scris în ele. Dar astăzi, în introducere, aş dori să vă vorbesc despre câteva lucruri care îi frământă întotdeauna pe oameni. De exemplu, există mulţi falşi guru care au venit din India şi care au ispitit mulţi oameni din Occident, iar majoritatea ziariştilor Mă întreabă despre aceştia. Deci trebuie să vă spun că puteţi, desigur, să-i blamaţi pe aceşti falşi guru – fără îndoială că sunt oribili, diabolici, avizi de bani, sunt de acord – dar în același timp, un căutător trebuie să îşi folosească mintea şi trebuie să înţeleagă ce caută. Dacă urmează orbește aceşti guru, atunci ce ar putea face cineva în acest caz? Este foarte trist că sunt atât de naivi. Trebuie să înţeleagă ce caută, ce aşteptări au şi ce ar trebui să se întâmple cu ei.

Ei bine, unii oameni nu înţeleg că nu putem plăti pentru Dumnezeu. Nu aţi plătit nimic pentru a deveni o fiinţă umană. Dumnezeu nu înţelege banii. Numai fiinţele umane i-au creat. Nu Dumnezeu a creat banii. El nu înţelege deloc banii. Nu-L puteţi cumpăra pe Dumnezeu, nu puteţi cumpăra această cunoaştere, nu puteţi să vă cumpăraţi Realizarea Sinelui. Nimic din ceea ce are legătură cu Dumnezeu nu poate fi cumpărat cu bani. Oricine încearcă să vă ia bani în numele lui Dumnezeu, este un parazit. Nu doar un parazit, dar aş putea spune că este o persoană anti-Dumnezeu, deoarece defăimează astfel numele Lui. Dumnezeu nu poate fi cumpărat, nu poate fi vândut, nu poate fi organizat și nici manevrat. Nu putem avea o organizație a lui Dumnezeu. Nu Îl putem organiza. El este așa cum este. Nu-I putem spune: „Să vii în fiecare duminică la biserica noastră”. Nu va veni. Depinde de El dacă dorește să vină sau nu. Îl puteți face să vă asculte doar prin iubire, dedicare și sinceritate. Dacă sunteţi onești, dedicaţi, atunci Dumnezeu se preocupă de voi. Dacă nu sunteți așa, pe El nu Îl interesează deloc oamenii care nu Îl caută pe Dumnezeu, ci cu totul altceva. Dar cel mai trist lucru este că oamenii care sunt îndrumați greșit, sunt cu toții căutători ai lui Dumnezeu. Sunt cu toții căutători ai adevărului, sunt oameni sinceri, oneşti și dedicaţi, însă sunt exploataţi.

Deci din nou vă spun, oricine ia bani în numele lui Dumnezeu, vă rog să înţelegeţi că nu este o persoană divină, vă rog. Ca Mamă, vă avertizez că trebuie să înţelegeţi, că orice așa-zis „sfânt” care ia bani în numele lui Dumnezeu nu este o persoană care poate fi considerată o personalitate divină, și în niciun caz un sfânt. În al doilea rând, așa cum v-am spus, nu puteți face niciun efort; se întâmplă în mod spontan. Ei bine, unul din argumentele pe care Mi le aduc oamenii este că așa scrie în cărțile pe care le-au citit. „Într-o carte este scris așa și așa”. „Cutare persoană, care a fost «cineva», a spus asta.” Este foarte ușor să ne construim o imagine greșită bazată pe astfel de afirmații și cărți.

Aş vrea să vă rog să-Mi acordați întreaga atenție acum pentru a înțelege ce trebuie să vă spun. Dacă îmi dați exemplu alte persoane, va trebui să le expun faptele, și s-ar putea să nu vă placă, să nu fie un subiect plăcut. S-ar putea crea o dispută pentru un lucru de nimic, și nu suntem aici pentru a crea controverse. Suntem aici pentru a ne primi Realizarea, care este țelul nostru, pentru a evolua. Trebuie să înțelegeți că principala preocupare a Divinului este ca voi toţi să vă primiţi Realizarea Sinelui. Noi ştim că am devenit fiinţe umane, dar niciodată nu ne-am pus întrebarea, niciun om de ştiinţă nu s-a întrebat, „De ce am devenit o fiinţă umană? De ce ne aflăm pe acest pământ, mişcându-ne în acest mod, pe două picioare? Ce este special la noi, de ce ne-a creat Dumnezeu într-un mod atât de minunat, încât suntem numiți «fiinţe umane»?” Dacă vă veți pune această întrebare, nu veţi putea răspunde care este scopul pentru care Dumnezeu ne-a creat. Dar Eu vă spun că există un scop! Scopul este că voi trebuie să deveniţi un instrument divin. Trebuie să deveniţi cei care Îi poartă puterile. Când Kundalini se ridică şi vă străpunge cea de-a şaptea chakră, este uimitor cum simţiţi Puterea Atotpătrunzătoare, ca pe o briză răcoroasă în mâinile voastre. Dar nu este suficient. Dacă simţiţi briza răcoroasă...

Presupunând că vă dau o maşină sau orice alt instrument şi nu vă spun cum să îl utilizați, este inutil. Dar dacă învăţați să decodificaţi semnalele pe care vi le indică Puterea Divină Atotpătrunzătoare, veţi putea face lucruri măreţe. Deoarece Dumnezeu a pus deja aceste puteri în voi și aveți nevoie doar de lumină. Fără lumină nu puteţi vedea nimic clar, nu puteţi integra, corela nimic. În acelaşi mod, când nu există nicio lumină în interiorul vostru, nu sunteţi integraţi şi nici nu puteţi înţelege lucrurile absolute. Ceea ce înţelegeţi sunt lucrurile relative. Cu proiecţiile noastre mentale, tot ceea ce facem este relativ. Din acest motiv avem probleme în politică, în economie şi în toate lucrurile pe care le facem. Dezvoltarea noastră a fost extrem de unilaterală, în sensul că progresul nostru material a avut loc fără lumina Spiritului.

Tot ceea ce este lipsit de Spirit este asemeni unui copac ale cărui trunchi și coroană cresc exagerat în raport cu rădăcinile. De aceea suntem câteodată îngrijoraţi şi zguduiți de distrugerile cu care ne confruntăm în interior şi în exterior. Vedem boli precum cancerul şi alte afecțiuni oribile, pe care nu le putem învinge. Vedem problemele naţionale şi politice, crizele economice, dar nu înţelegem cum le putem controla la nivel individual. Toate acestea pot fi soluţionate numai dacă deveniţi Spiritul. Spiritul, care se află în interiorul vostru, vă conectează la Întreg. Asemeni microcosmosului, sunteți parte integrantă din Întreg. Aşa cum degetul Meu este parte din întreg. Dacă Mă doare degetul, pot simți întregul. În acelaşi mod, de îndată ce devin conştient de Spiritul meu, pot simți Întregul, devin conştient la nivel colectiv. Nu voi vorbi despre asta, nu voi spune: „Acum sunteţi fraţi şi surori”, ci pur și simplu se întâmplă să începeți să-i simţiţi pe ceilalţi în degetele voastre, foarte clar; le simțiți centrii, problemele lor, problemele voastre și de asemenea cunoaşteți metode de a le înlătura. Oamenii miloși vorbesc despre compasiune, despre grija pentru oameni şi fapte bune, dar aceste discuţii despre compasiune nu rezolvă problemele. Însă, compasiunea care curge dinspre voi le poate rezolva. Îi ajută pe oameni într-un mod în care nici măcar nu realizează.

De exemplu, am avut în India un sătean care şi-a primit Realizarea. Era fermier, s-a întors în sat şi a dat Realizarea la atât de mulţi oameni. Este incredibil cum a reuşit să îndrume atât de mulţi să vină la Sahaja Yoga. Dar Mi-a povestit câteva întâmplări, Mi-a spus: „A venit la mine un bărbat care era alcoolic, și era cât pe ce să mă ia la bătaie. Am fost foarte liniştit, i-am spus doar: «Te rog nu mă bate. Stai jos.» A luat loc și după un timp i-am trezit Kundalini. Peste noapte a renunţat la alcool.” A renunţat peste noapte. A devenit ca un rege şi a spus: „Nu voi mai bea niciodată”. Nu este ceva mental, ci a atins punctul suprem din interiorul său, cel mai înalt ţel, şi întreaga sa fiinţă a fost glorificată. Astfel începeţi să vă simţiţi propriile puteri.

De fapt, atunci când vă duceţi la un guru, trebuie să aflați de la discipoli dacă au obţinut vreo putere sau nu. Nu este important dacă un guru spune: „Sunt cutare şi cutare”. De exemplu, doamna care a venit să-Mi ia interviu M-a întrebat, „Credeţi că sunteţi cel mai mare sfânt din India?” Am spus: „Niciodată nu am spus asta. Dar sfinţii din India o spun”. În regulă, nu contează dacă credeţi sau nu. Este treaba voastră să aflaţi. Dar lăsându-Mă pe Mine, de ce nu aflați cine sunteți voi, ce vi se întâmplă? Presupunând că deveniţi voi înșivă sfinți şi aveţi puteri, presupunând că manifestaţi voi înșivă acea compasiune, atunci va trebui să credeţi că există ceva special cu voi. Cu toţii trebuie să aveţi întâi încredere în voi înşivă, că sunteți capabili să deveniţi acel Sine care este conştiinţa colectivă pentru început, este sursa întregii bucurii, a sănătăţii, a bunăstării, a satisfacţiei de orice fel, care este martorul jocului Divin și care vă permite să transmiteţi această putere Divină.

După ce și-a primit Realizarea, dr. Warren a fost foarte reticent la început. A fost o persoană dificilă la început, apoi şi-a primit Realizarea și a devenit extrem de satisfăcut. A fost la atât de mulţi guru. Nu există guru la care să nu fi fost, și era atât de mânios şi agresiv când a venit la Sahaja Yoga. Când și-a primit Realizarea, a simţit că a găsit ceea ce căuta. Prin intermediul lui am stabilizat atât de multe centre în Australia şi atât de mulţi oameni au obținut Realizarea. Este un lucru surprinzător că a venit la Mine plin de îndoieli, după un simplu apel telefonic, şi a devenit peste noapte o persoană iluminată încât a dat Realizarea la atâtea persoane, iar cei care și-au primit Realizarea de la el, au dat-o la rândul lor la mulți alții. Mai mult decât atât, au vindecat boli precum cancerul și alte afecțiuni grave pe care le cunoaștem. Este un fapt. Pentru asta nu puteţi plăti, cu siguranță. Nu puteţi plăti, totul este gratuit. Așa cum această natură este liberă să vă dea tot ce este esențial și vital în interiorul vostru. În acelaşi fel, această cunoaştere trebuie să fie lipsită de efort. Dacă ar trebui să mergem la o bibliotecă să învăţăm să respirăm, câţi dintre noi ar muri sufocați? Este atât de vital încât trebuie să fie extrem de uşor, de simplu, şi tot ce este viu este atât de simplu, încât nu trebuie să ne îngrijorăm gândindu-ne la aceste lucruri. Le luăm pe toate ca atare. Subiectul este foarte amplu, are multe aspecte şi dimensiuni.

Când Kundalini se ridică, traversează acest centru care se numeşte Agnya chakra, care este chakra Domnului nostru Iisus Christos. Mâine vă voi spune numele tuturor zeităţilor care rezidă în aceşti centri. Este dificil pentru un om de ştiinţă să accepte că există zeităţi care rezidă în aceste chakre. Dar Socrate şi Confucius, care sunt personalităţi atât de străvechi, au vorbit despre aceste aspecte divine, că trebuie să le păstrăm mulţumite şi într-o formă bună. Însă acele suflete realizate n-au știut poate că nu este ușor să convingi fiinţele umane care nu au Realizarea, că toate aceste zeităţi se află în interiorul lor. Și ele aşteaptă acolo. De îndată ce Kundalini se ridică, începeţi să vă manifestaţi grandoarea, măreaţa personalitate care așteaptă să o descoperiți. Acest lucru nu este ceva fantastic pentru Mine, pentru că am văzut mii de oameni care au primit Realizarea Sinelui, mii de oameni care au simţit briza răcoroasă şi mii de oameni care s-au transformat.

Un alt lucru pe care ar trebui să încercați să îl vedeți când mergeţi la un guru este dacă acel guru are puterea de a transforma o altă persoană. Există contrabandişti, oameni care mint, care ucid, dar care au un guru. Cum pot avea un guru, când fac astfel de lucruri anti-Dumnezeu? Comit tot felul de lucruri anti-Dumnezeu, au un temperament agresiv, sunt mincinoşi, intriganţi, fac tot felul de lucruri, dar vor spune: „Avem un guru”. Ce rost are să aveți un guru care vă permite să faceţi așa ceva? Este mai bine să nu aveţi un astfel de guru.

În al doilea rând, un guru, dacă aveţi unul adevărat, trebuie să aibă grijă de sănătatea voastră, măcar atât. Dar dacă mergeţi la un guru şi căpătaţi epilepsie sau mergeţi la un guru şi suferiți mental sau căpătați dureri de cap, atunci el va spune: „Sunt păcatele voastre, mai bine suferiţi”. Atunci ar trebui să-i puneţi o întrebare, şi anume: „Atunci ce nevoie avem de tine? De ce te plătim? Dacă nu poţi avea grijă de sănătatea noastră, pentru ce îţi plătim?” Ar putea fi un guru care să vă spună ceva de genul: „Vă voi face să zburaţi”. Ar trebui să îi cereţi lui însuși să zboare. Dacă poate zbura cu adevărat, îi puteţi plăti. De ce să plătiți un guru care vă spune doar că puteţi zbura. „În regulă, dă-mi 6000 de lire şi te voi face să zbori.” Mai bine cereţi-i lui să zboare şi vedeţi dacă poate. Dar oamenii sunt atât de identificaţi cu acești guru, încât în ciuda faptului că devin complet ruinaţi, terminaţi, cazuri pierdute, se dedică încă lor, pentru că sunt hipnotizați. Nu vor să aibă propria Realizare a Sinelui, nu vor să aibă propriile puteri, dar vor să se supună aşa-ziselor puteri ale gurului lor şi astfel de lucruri. Devin cazuri disperate, cazuri pierdute, buni de nimic, oameni pierduţi, și totuși se vor agăţa de acești guru şi vor continua până când vor pieri, ca niște persoane inutile. Am văzut că este un lucru obișnuit ca unii guru să spună că trebuie să vă înfometați. Ei mănâncă bine, în schimb toţi discipolii mor de foame şi suferă. În Sahaja Yoga, nu trebuie să mai suferiţi. Nu este nevoie să suferiţi. Christos a suferit, a suferit pentru noi. Nu mai este nevoie să suferiți acum.

Mâine vă voi spune cum puteți simți, acum când Iisus este trezit, cum sunt absorbite aşa-numita karmă, egoul vostru, totul. Aşa cum vedeți aici, egoul este creat cu puterea canalului drept, denumită Kriya shakti, care este puterea acţiunii. Iar atunci când se mărește și mai mult şi atinge cealaltă parte, superegoul, atunci în centrul de aici, în zona osului fontanelei, are loc o  calcificare. Şi atunci când această calcificare are loc, se dezvoltă  „eu-ul”. Deveniți „Eu”, dl. „Eu”, dl. „al doilea Eu”, dl. „al treilea Eu”. Putem spune că este asemeni unui ou care trebuie să se transforme într-o pasăre. În sanscrită, un suflet realizat este numit „dvijaha”, însemnând „născut a doua oară”. Și pasărea este numită „născută a doua oară”. În acelaşi mod, fiinţe umane care par anoste, plictisite şi inutile, condamnându-se fără motiv uneori, alteori considerate bombastice, egoiste, oribile, agresive, în realitate ele nu sunt altceva decât niște ouă mici. Au nevoie doar să fie transformate în păsări, în păsări libere, care înţeleg ce este greşit cu ele, ce este greşit la alţii şi cum să se corecteze. Pentru că Spiritul este maestrul lor, este gurul.

Spiritul vostru este maestrul, sunteţi propriul vostru maestru. Deveniţi propriul vostru maestru şi începeţi să înţelegeţi totul treptat. Eu sunt doar Mama voastră, voi decodifica totul pentru voi, vă voi explica totul. Odată ce înțelegeți şi începeţi să descoperiți, veţi fi voi înşivă uimiți, nu numai că vă puteți vindeca, că vă puteți ridica Kundalini, că vă puteți rezolva problemele și transforma continuu, dar deveniți autorizați, investiți cu puterea de a da Realizarea Sinelui și altor persoane. Puteţi face voi înşivă toate aceste lucruri, şi trebuie să atingeți acest nivel remarcabil. Deoarece întreaga lume, în ziua de azi, este într-o completă degradare. Nu ştiu dacă oamenii înţeleg cu ce ne confruntăm. Suntem precum copacul despre care v-am vorbit, care şi-a pierdut rădăcinile şi care poate fi distrus oricând. Este foarte important ca, în ziua de azi, să căutăm şi să găsim cu toţii Spiritul. Toţi cei care au spus acest lucru nu au minţit, nu au greșit spunându-ne asta. Toți au spus acelaşi lucru, conform tradiției.

Acești guru din zilele noastre pot începe ceva lipsit de tradiție iar oamenii să-i creadă, deoarece este ceva nou. Dar Eu vă vorbesc despre o evoluţie superioară, care vă ridică la stadiul în care deveniți martori ai întregului joc cosmic. De exemplu, un gând se ridică şi apoi coboară, un alt gând se ridică şi coboară. Între aceste gânduri există un mic spaţiu şi acest spaţiu este momentul prezent, în timp ce noi trăim în prezent sau în trecut... În timp ce noi nu trăim în prezent, ci în viitor sau în trecut. Ei bine, trecutul nu mai există pentru că s-a terminat, iar viitorul nu există încă. Deci gândurile noastre se mișcă tot timpul în acest fel. Dacă aţi putea să vă opriţi la momentul prezent, aţi începe să vă bucuraţi de dinamica fiecărui moment trăit. Și asta dobândiți prin trezirea energiei Kundalini. Aşa cum v-am spus, subiectul este foarte vast. Am încercat să ating în această introducere cât mai multe aspecte, despre care am fost întrebată pretutindeni în lume. Și dacă aveţi și alte întrebări, voi fi foarte fericită să vă răspund. Mâine vă voi spune ce se întâmplă de fapt când Kundalini se ridică. Aş vrea să Îmi puneţi întrebări, iar apoi vom avea sesiunea de Realizare a Sinelui, care va dura maxim 10-15 minute. Dumnezeu să vă binecuvânteze pe toţi. Îmi puteți pune întrebări.

Shri Mataji: Aveți întrebări?

Sahaja Yoghin: Oricine are întrebări...

domn: Acesta este cel mai bun mod de a discuta deschis. Aţi spus că mintea este Spiritul?

Sahaja Yoghin: Aţi spus că mintea este Spiritul?

Shri Mataji: Nu, mâine vă voi spune care este diferenţa. Dar dacă vreţi, vă spun. Mintea şi Spiritul sunt două lucruri diferite. În limba engleză ceea ce numim minte creează confuzie, dar este simplu de înţeles. Ei bine, ce vedeţi aici este o entitate, care arată ca un balon albastru la nivelul capului. Aceasta este mintea. Este creată de acţiunea puterii dorinţei, pe care o numim superego în psihologie, şi care este rezultatul tuturor condiţionărilor noastre. O puteţi numi „manasa”. În limba sanscrită este „manasa”. Pe partea dreaptă, linia de culoare galbenă pe care o vedeți, se termină într-o altă entitate, colorată cu galben, care este rezultatul sau subprodusul activității noastre atât fizice cât și mentale, caracteristice creierului nostru. Acestea creează o entitate numită „ego”. Deci avem atât superego cât şi ego. Presupunând că spuneţi cuiva, „Nu face asta. Nu trebuie să faci asta. Trebuie să te disciplinezi”, exagerând în acest sens, acea persoană dezvoltă condiționări. Iar aceste condiţionări sunt exprimate sub forma unui balon acolo, care este un subprodus al condiţionărilor. Iar celălalt balon este subprodusul activităţilor noastre, atât mentale cât şi fizice. Deci avem două lucruri, unul este manasa, mana - nu ştiu dacă în engleză este numit „minte”; este o confuzie, deoarece ei spun că un nebun are probleme mentale, iar munca creierului o numesc activitate mentală. Așa că, dacă această confuzie trebuie percepută corespunzător, aș vrea să înțelegeți că o persoană care lucrează excesiv de mult cu mintea este predispusă la un atac de cord. Este surprinzător, creierul ar trebui să aibă probleme. Însă nu, problema apare la inimă și face atac de cord. O persoană care merge prea mult în viitor prin activitatea sa mentală, poate face un atac de cord, pentru a contrabalansa. Iar o persoană care merge prea mult pe partea emoțională va avea probleme la nivelul creierului, care va degenera, iar voi le numiți probleme mentale. De aceea există confuzia, datorită contrabalansării.

Este surprinzător că într-un spital de boli psihice nu este nevoie de teste pentru inimă, de electrocardiogramă sau altceva, pentru că în mod normal, un bolnav psihic nu are probleme de inimă. Din cauza acestei confuzii, se spune că cineva are probleme mentale, deși acea persoană are, de fapt, probleme emoționale. Deci pentru toate tendinţele noastre noi folosim termenii de ego şi superego. În afară de ego și superego, avem Spiritul, care se află în inimă. El este reflectarea lui Dumnezeu Atotputernic. Apoi mai avem energia Kundalini, jos, în osul sacru. Kundalini este reflectarea Duhului Sfânt. Iar Duhul Sfânt este Puterea Atotpătrunzătoare a iubirii Divine. Astfel, aceste patru lucruri sunt separate în noi. Există apoi atenţia, care este susţinută de ficatul nostru. Deci acum înţelegeţi că avem inima, egoul şi superegoul, și deţinem acea putere latentă, care trebuie trezită în interiorul nostru, numită Kundalini. Și în Biblie se spune că „Voi apărea în faţa voastră sub forma unor limbi de foc”, și veți vedea că toţi aceşti centri, când sunt iluminaţi, arată ca nişte limbi de foc de diferite culori. Vi i-am arătat pe planşă. Iar în cele din urmă, lotusul cu o mie de petale de aici are multe culori, toate cele şapte culori ale curcubeului. Sper că este clar acum pentru voi. Până în prezent Spiritul nu s-a manifestat în atenţia noastră. Da, vă rog, spuneți.

Domn: Este periculoasă energia Kundalini, în afară de cazul în care este trezită prea repede?

Shri Mataji: Îmi cer scuze, ar fi trebuit să abordez acest subiect. Este adevărat că în multe cărţi s-a scris despre Kundalini ca fiind ceva teribil, dar vă spun că nu este niciun pericol. Kundalini este propria voastră Mamă. Ea îndură totul, îndură toate problemele voastre. Este propria voastră Mamă, aşteptând momentul în care să vă dea Realizarea Sinelui, atunci când există cineva care o poate face! Dar cei care au scris despre Kundalini... am văzut o carte atât de groasă pe acest subiect şi am fost uimită de toate prostiile scrise despre Kundalini, şi cartea s-a vândut. Nimic din ce era scris nu avea nicio legătură cu starea, natura, şi nici măcar cu locul unde este situată Kundalini. Cei care au scris sunt atât de confuzi. Dar tărâmul lui Dumnezeu, este trist că toată lumea încearcă să se ocupe de acest tărâm şi se poate spune orice despre el. Nu există absolut niciun pericol. Noi am dat Realizarea la mii şi mii de persoane. Bineînţeles că atunci când Kundalini se ridică, dacă aveţi anumite blocaje în interior, cauzate de anumite boli sau de alte probleme, s-ar putea să simţiţi puțină căldură în mâini. Dar nimic mai mult decât atât, cu siguranță. Este de fapt o experienţă atât de minunată, foarte plăcută, şi o mare bucurie pentru Mine. Da?

Domn: Această energie Kundalini este activă la naştere?

Sahaj Yoghin: Ea există la naştere? Energia Kundalini este prezentă la naştere?

Shri Mataji: Da, când fătul are aproximativ două luni, Kundalini intră în fiinţa voastră şi rămâne tot timpul acolo.

Sahaja Yoghin: Este prezentă înainte de naştere?

Shri Mataji: Nu. Înainte de naştere cum ar putea fi prezentă? Vedeţi, în sensul că energia Kundalini este prezentă în uter, în uterul mamei, prezentă în făt; dar înainte de formarea fătului cum ar putea fi prezentă? Trebuie să existe ceva în care Ea să fie prezentă. Deci Kundalini apare atunci când fătul are aproximativ două luni, începe să se manifeste, este acolo. În regulă?

Domn: Ar trebui să exersăm pentru mâine?

Sahaja Yoghin: Pentru?

Domn: Să exersăm?

Sahaja Yoghin: Dacă ar trebui să exersăm?

Domn: Pentru mâine, la acest nivel.

Shri Mataji: Da, spune.

Sahaja Yoghin: Ar trebui să exerseze ceva pentru mâine? Pot să fac un anunţ despre seminar?

Shri Mataji: Desigur.

Sahaja Yoghin: Nu v-am spus, dar mâine, pe parcursul zilei, vom avea un seminar. Deci, cei care doresc, pot veni. Poate fi un pic neconvenabil, dar cei care îşi doresc să vină, este un loc unde puteți să...

Shri Mataji: Vom lucra și astăzi.

Sahaja Yoghin: Puteţi veni și mâine. Vom face un anunţ la sfârşitul programului. Deci răspunsul este da. Shri Mataji vă va arăta la sfârşitul conferinţei după ce veţi face experienţa Realizării Sinelui.

Shri Mataji: Pare să fie un mare căutător. Mai există vreo altă întrebare?

Domn: Această trezire spontană este opusă trezirilor periculoase practicate de alte persoane, datorită puterii Dumneavoastră?

Shri Mataji: Este foarte jenant. Tot ce pot să spun este că nu este deloc periculos, și că aveți propria voastră putere. De exemplu dacă există o lumină, o lumânare care este aprinsă, şi dacă trebuie să aprindă o altă lumânare veți spune că puterea lumânării aprinse face asta? Pentru că lumânarea este deja pregătită, iar cealaltă este aprinsă, doar printr-o simplă atingere devine ea însăși iluminată tocmai datorită faptului că este pregătită.

Domn: Înţeleg, cred că în cazul Dvs. este un dar de la natură și nu o acumulare de multe învățături yoga.

Shri Mataji: Ce spune?

Domn:  Perioadele de efort şi căutare se vor termina, sperăm, când vom ascensiona spiritual, iar uneori se spune că asta s-ar putea întâmpla în următoarea viaţă.

Sahaja Yoghin: El spune că din ce a citit şi prin tradiţie se spune că energia Kundalini se ridică încet ca rezultat al unor anumite lucruri. Cred că este puţin nedumerit, cum poate fi trezită acum în prezenţa Dumneavoastră?

Shri Mataji: L-aţi citit pe Shankaracharya, Adi Shankaracharya? El este maestrul acestor lucruri, știți? A spus că: „Mama o poate face”. Este un fapt. Trebuie să aflaţi cine sunt. În regulă? Mai bine nu vă spun. Nu este delicat să vorbești despre propria persoană. Este periculos. Iisus a spus: „Eu sunt viaţa, Eu sunt Calea”, iar oamenii L-au crucificat. Gândiți-vă! Nu îndrăznești să spui nimic despre tine; dacă spui, îți vor crea necazuri. Este mai bine să păstrez tăcerea. Voi face ce am de făcut apoi Mă veţi descoperi, în regulă? Nu vreau să spun nimic, deoarece dacă voi spune vă veţi simţi răniţi.

Domn: Vă rog să nu mă înţelegeţi greşit, nu pun la îndoială ce spuneți.

Shri Mataji: Nu pot?

Domn: Încerc să găsesc echilibrul, în ceea ce îmi vine în minte în mod spontan. Personal sunt implicat în Kriya Yoga.

Shri Mataji: Yoga?

Sahaja Yoghin: Kriya Yoga.

Shri Mataji: Oh, nu. În regulă, în regulă, înţeleg. Vă voi spune acum. Kriya Yoga este împotriva spontaneităţii, această Kriya, sunt complet de acord cu dvs... Iar prin Kriya Yoga nu vă puteţi primi Realizarea Sinelui. Kriya Yoga nu există. În nicio carte tradiţională nu o veți găsi menționată. Este un lucru nou pe care l-au început oamenii. Obişnuiau chiar să taie limbile oamenilor, să le ceară să-și întoarcă limba către gât, să facă tot felul de lucruri. Sunt mulți oameni în India ale căror limbi atârnă ca la câini care trebuie să fi făcut Kriya. Nu este nevoie deloc să faceți asemenea lucruri. Este spontan, există în interiorul vostru, nu trebuie să faceţi nimic pentru asta. Așa este! Categoric! Nu trebuie să faceţi nimic, nu trebuie să staţi în cap, și nimic altceva. Este un lucru simplu.

Deci Kriya Yoga nu este sahaja. Nu este sahaja. Sahaja este - „saha”  înseamnă „cu” şi „ja” este „născut”. Este spontan. Este un lucru spontan, nu trebuie să faceţi nimic pentru asta. Nimic. Dar, odată ce o primiți, o puteţi da și celorlalţi. Este ca şi cum, dacă ştiţi cum să înotaţi, și există cineva care nu ştie să înoate, pe cale să se înece, îi veţi spune: „Păstrează-ți calmul, te voi duce la mal”. Apoi veţi duce persoana la mal, o veţi învăţa să înoate, iar apoi va putea să îi salveze pe alţii. Dar cineva care nu ştie să înoate, nu trebuie să facă nimic pentru moment, trebuie doar să îşi primească Realizarea, să o aprofundeze şi apoi să dea Realizarea celorlalţi.

În Sahaja Yoga nu este nevoie de Kriya. Kriya nu a venit prin tradiții, ci este o practică începută recent. Dacă citiţi din [Sutras], dacă îl citiţi pe Adi Shankaracharya, care a trăit în secolul al VI-lea sau, spre exemplu, pe Markandeya, din secolul al XIV-lea, veţi fi uimiţi să constataţi că au spus aceleaşi lucruri tradiționale pe care vi le spun şi Eu. Dar acești guru nou apăruți au început să vorbească despre lucruri care nu sunt deloc reale. Nimeni nu a obţinut Realizarea Sinelui prin Kriya Yoga. Nu am întâlnit pe nimeni. Dimpotrivă, vin la Mine ca pacienţi. Îmi pare rău că trebuie să o spun, dar aşa este. Oamenii au cheltuit o grămadă de bani, au mers din India până în America ca să facă Kriya Yoga, și au avut numai de suferit. Niciunul nu a obţinut nimic.

Deci acum, indiferent ce aţi făcut, s-a terminat. Acum interesați-vă de voi înşivă şi de ascensiunea voastră. Uitaţi, indiferent ce aţi făcut. Ceea ce trebuie să faceţi acum este doar să vă primiţi Realizarea şi să o aprofundați. Uitaţi tot ceea ce aţi făcut, pentru că nu aţi obţinut niciun rezultat până acum. Deci uitaţi și vedeți voi înșivă dacă vă primiți Realizarea fără a face Kriya. Totul a fost deja descris, dar problema este că tocmai cărţile autentice nu au fost traduse din sanscrită. Deci aceste lucruri nu au venit prin tradiții. Christos nu a spus niciodată că trebuie să faceţi aşa ceva. Nimeni nu a spus asta.

Toţi au vorbit despre o întâmplare spontană. Chiar și Martin Luther, când a încercat să facă trecerea de la catolicism, a vorbit despre spontaneitate. A fost, de asemenea, un suflet realizat, dar discipolii lui, mai târziu, au încercat să denatureze totul. Christos a vorbit despre acelaşi lucru. Au spus Ei că ar trebui să staţi în cap, să vă tăiaţi limbile, să le împingeți spre gât? Categoric nu trebuie să faceți toate aceste lucruri. N-ar trebui, este foarte dăunător.

Deci haideţi să facem experimentul acum, bine? Cu toții sunteţi căutători. Uitaţi tot ceea ce aţi făcut, totul. Uitaţi. Pentru că trebuie să fiţi blânzi și sinceri cu voi înşivă. Trebuie să fiți Sinele. Sunt singura persoană care vă spune că trebuie să vă primiți Realizarea. Dacă nu o veți primi nu-Mi voi găsi liniștea. Nici voi n-ar trebui să v-o găsiți. Dacă Eu am răbdare, şi voi trebuie să aveţi. Nu fiţi mânioși pe nimeni, nu fiţi supărați pe voi înşivă, nici măcar pe gurul vostru. Ce s-a întâmplat, s-a întâmplat, nu mai are importanţă. Veți fi uimiţi, și Eu sunt surprinsă de modul în care iartă Divinul. Orice ați fi făcut, oricare ar fi problemele, Realizarea are loc, are loc cu adevărat. Este atât de uimitor. Este mai bine să vă îngrijiți că o primiţi, pentru că de secole căutați Realizarea. Nu ar trebui să irosiți această viață, sunteți căutători de secole. Iar astăzi timpul a sosit, de aceea sunteţi aici, pentru a o primi. Deci vă rog primiţi-vă Realizarea. Uitaţi trecutul. Dumnezeu să vă binecuvânteze pe toţi. Aş vrea să vă rog un lucru foarte simplu: să vă descălțați, deoarece Mama Pământ vă absoarbe blocajele. Ne ajută foarte mult. Chiar şi flacăra ne ajută. Unii Mă vor întreba: „La ce bun flacăra?” Chiar și flacăra asta mică este de mare ajutor, dacă există. Trebuie doar să vă descălțați, pentru a primi ajutorul Mamei Pământ. Este foarte facil. Acum îndreptaţi-vă amândouă mâinile spre Mine, în acest mod foarte simplu. Ar trebui să staţi confortabil, să nu existe niciun disconfort, astfel încât să nu fiți distraşi în momentul Realizării. Staţi confortabil, într-un mod relaxat, să nu vă strângă nimic la mijloc sau la gât, atât de tare încât să vă creeze disconfort. Numai dacă vă deranjează.