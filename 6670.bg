ПУБЛИЧНА ПРОГРАМА

зала Универсиада, гр. София, България
24.07.1990 г., гр. София, България

Покланям се на всички търсачи на Истината.

Трябва да знаем, че Истината е това, което е. Не можем да я организираме, не можем да я концептуализираме и не можем да я узнаем чрез своето човешко познание. Целият външен растеж на цивилизацията ни е като едно голямо дърво. Обаче трябва да знаем как да открием корените си. А те са в човешкото същество. Каквото и да ви е казано за корените в нас, трябва да бъде разбрано с отворен ум и ако нещата проработят, тогава трябва да приемем това за Истина – като честни хора.

Истината е, че има Всепроникваща енергия на любовта, която е една чиста енергия, която изобщо не сме чувствали преди. Обаче е дошло времето сега да почувстваме тази Всепроникваща Енергия.

Втората истина  е, че вие не сте това тяло, не сте този ум, не сте своите обусловености, а сте чистият Дух. Когато се превърнете в Духа, можете да усещате Всепроникващата Енергия на Любовта като хладен полъх по върховете на пръстите си.

Времето е специално – има толкова много търсачи на Истината. Аз го наричам „време на цъфтежа“, когато много цветове трябва да се превърнат в плодове. Докато не узнаете абсолютната истина, ще има много мнения и идеологии. Всички мислят, че те са най-добрите и най-правите. Затова има кавги, борби и войни.

Но когато чувстваме абсолютната истина, тогава не стои въпросът за гняв към друг човек. Още повече, че тази енергия, която върши цялата жива работа, е енергията на любовта, на чистата любов. Тя мисли, организира, подхранва, балансира всички живи същества. Ние дори не мислим, когато си вземаме цветя, колко са красиви и че идват от едно малко семенце. Как се случва това? Това е жива сила. Живата сила осъществява това. Ние сме станали човешки същества от състоянието на амебата. Как сме станали? Станали сме спонтанно, сахаджа. Саха означава със, а джа означава роден. Йога означава единение с Всепроникващата енергия. Така че Сахаджа Йога означава, че всички вие имате рожденото право да постигнете тази йога. Това е факт.

Дойдох в България, защото зная, че сега сте свободни хора. Но без Себереализация не можете да разберете как да сте свободни. Била съм във всички така наречени свободни страни. Въпреки че политически са свободни, те са напълно объркани, разрушават се отвътре, защото нямат мъдрост докъде да стигнат, нямат баланс. Това не е свобода, а пълно предоставяне на собствените си импулси. Вероятно вие, хора, не знаете какво е състоянието на тези страни. Аз живях в Лондон. Там, в този град, всяка седмица две деца са убивани от своите родители. Постоянно има насилие от най-лош вид. В Ню Йорк не можеш да излезеш, носейки дори малка верижка. Макар външно да изглеждат проспериращи, те са станали толкова повърхностни, че шансовете им за Реализация няма да са много големи. Така че, докато не получим Себереализация, не знаем и как да ползваме парите.

Развили са толкова много болести, които са нелечими – поради така наречената си свобода.

Трябва да имаме светлината на Себето във вниманието си, за да видим и да знаем кое не е наред с нас и как се отнасяме с другите. Тази светлина ни дава мъдрост и това е нещо много важно, което трябва да ни се случи.

Днес исках да ми зададете някои въпроси, но изглежда има много хора. Във всеки случай, ако имате някакви въпроси, можете да ги напишете и да ни ги дадете. Надявам се утре да им отговоря. Това, че ще отговоря на въпроса, не е гаранция, че получавате Себереализация, защото тя не е ментална активност.

Когато Кундалини се издига, тя ви отвежда отвъд умственото състояние. Но при издигането си тя подхранва центровете, фините центрове и получавате физическо, умствено и емоционално благополучие. Автоматично. Също както една запалена свещ може да запали друга свещ. Така можете да се превърнете в просветлена личност, надарена с качеството на един светец – можете да давате Реализация на другите. Ставате изключително омиротворени, радостни, сведущи и преди всичко развивате много балансирана личност. Освен това сте изключително състрадателни. Това е ваше право, трябва да я получите.

Политическата свобода не е пълната, тоталната свобода. Единствено чрез Себереализацията ще бъдете напълно свободни и ще бъдете свои учители, така че нищо да не може да ви доминира, никакви лоши навици, никакви болести, никакви негативни сили – нищо не може да ви доминира. Надявам се днес да постигнете това състояние.

Сега искам да проведем сесията за Себереализация. Ще отнеме едва 10 минути. Но бих ви помолила, ако не искате Себереализация, да напуснете залата и да не безпокоите другите по време на сесията.

И така. Обикновено правим това седнали, но днес ще се опитам дори с тези, които стоят прави.

Има две условия преди да започнем. Първото е, че трябва да забравите миналото, защото то вече не съществува. Накратко, изобщо не трябва да се чувствате виновни. В края на краищата вие сте човешки същества и ако сте направили грешки, няма значение. Само човешките същества могат да грешат. Не сте богове. Така че, моля, преди всичко знайте, че изобщо не сте виновни. Ако се чувствате виновни, тогава центърът от лявата страна, тук, се обезпокоява и развивате болести от рода на спондилоза, а също и ангина пекторис, някои сърдечни проблеми. Затова, моля, не се чувствайте виновни.

Второто условие е, че трябва да простите на всички. По принцип, не да си припомняте на кого да простите и на кого да не  простите. Дали прощавате някому или не прощавате, вие нищо не правите. Нищо не правите. Мит е – че не прощавате, обаче измъчвате себе си заради този мит. Надявам се, че ще разберете, когато ви помоля: „Моля, простете на всекиго. По принцип“. Не мислете за отделни индивиди. Хората казват, че е трудно, но това е просто един мит. Ако не простите, тогава един от най-важните центрове, шестият център, на оптичната хиазма, не може да се отвори и вашата Кундалини не се издига. На първо място, вие страдате толкова много, а след това пропускате Себереализацията си.

Сега. Аз не мога да ви дам насила Себереализация. Трябва да имате чистото желание да получите Себереализацията си. Така че не мога да упражня насилие над онези, които не искат.

Мога ли сега да ви помоля да свалите обувките си, тъй като Майка Земя също ни помага? Ще отнеме едва 15 минути. Но трябва да сте спокойни. Двете стъпала трябва да са на разстояние едно от друго. Тези, които седят на земята са наред. Те са (неясно). И тези, които стоят, са наред.

Трябва да поставите лявата си ръка към мен, което е символичен израз на желанието ви. Лявата страна е енергията на желанието, а дясната е енергията на действието. Затова, моля, поставете лявата си ръка върху скута или така /леко над скута, с дланите към небето/. Настанете се удобно. Не е нужно да се накланяте напред или назад. Седнете удобно. С дясната страна трябва да подхранваме центровете си от лявата страна.

И така, първо поставяме дясната си ръка върху сърцето, където обитава Духът. Но седалището на Духа е в областта на фонтанелата, която е била мека по време на детството.

Трябва да поставите дясната си ръка в горната част на корема. Това е центърът на вашето водачество. Този център е създаден в нас от великите учители и пророци.

Трябва да поставите дясната си ръка в долната част на корема и да притиснете силно. Това е центърът на чистото познание, което се изявява върху вашата централна нервна система. Това не е просто умствена концепция или въображение, а е последният пробив в нашата еволюция, който се изявява върху нервната ни система. И така, вие се превръщате – което не е просто мислене. Вие действително се превръщате в просветлена личност. На санскритски език наричаме това бодха. Например във „Ведите“ това е наречено видия, което означава да знаете в централната си нервна система.

Сега повдигнете дясната си ръка отново върху горната част на корема, след това върху сърцето, след това на ъгъла между врата и рамото и обърнете главите си надясно.

Сега поставяме дясната ръка върху челото, притискаме от двете страни слепоочието си и навеждаме главата си. Тук трябва да постим на всички. Сега поставяме ръката си отзад на главата и накланяме главата си назад колкото е възможно. Тук, без да се чувствате виновни, без да броите грешките си, за свое удовлетворение трябва да помолите за прошка от Всепроникващата Енергия на Чистата Любов.

Сега опъваме дланта си и поставяме центъра на дланта върху фонтанелата. Навеждаме главата си. Моля, изпънете пръстите назад. Много е важно, така че да има повече натиск върху скалпа ви. Сега движете бавно скалпа си. Наведете глава и много бавно движете скалпа си седем пъти, по посока на часовниковата стрелка.

Сега позволете ми да кажа, че не го направихте, не опънахте пръстите си нагоре. Не ги тласнахте назад. Трябва да опънете пръстите си назад. Добре.

И така, сега започваме. Можете да свалите очилата си. Докато не ви кажа, моля не отваряйте очи.

В сърцето обитава Духът. Затворете очите си и ми задайте един фундаментален въпрос. Можете да ме наричате Майко или Шри Матаджи, както ви харесва. Трябва да кажем три пъти: „Майко, аз Духът ли съм?“. Три пъти.

Щом сте Духът, тогава сте светлина, вие сте своята светлина и свой учител. Затова моля, поставете дясната ръка в горната част на корема си, вляво, и тук задайте три пъти въпроса: „Майко, аз свой собствен водач ли съм?“.

Вече ви казах, че уважавам свободата ви и не мога да ви дам насила чистото познание. Трябва да помолите. Затова, моля, поставете ръката си в долната част на корема и притиснете силно. Тук трябва да помолите шест пъти – защото този център има шест венчелистчета /подплексуса/. Затова моля, помолете шест пъти: „Майко, моля, дайте ми чистото познание“.

Щом помолите за чисто познание, Кундалини започва да се издига. Така че трябва да захраним горните центрове, с убеденост. Затова сега, моля, поставете дясната ръка в горната част на своя корем и тук кажете с пълна убеденост 10 пъти: „Майко, аз съм свой собствен водач /учител, господар/.

Сега повдигнете ръка нагоре, върху сърцето. Тук обитава Духът. Затова, моля, кажете 12 пъти с пълна убеденост: „Майко, аз съм Духът“.

Трябва да знаете, че Всепроникващата Енергия на Чистата Любов е океанът от познание, тя е океанът от радост, но преди всичко е океанът от прошка и каквито и грешки да направите, могат да се оправят.

Сега, моля, повдигнете дясната си ръка на ъгъла между врата и рамото и обърнете /главата си/ надясно, напълно. Тук трябва отново с пълна убеденост да кажете 16 пъти: „Майко, аз изобщо не съм виновен“. Вече ви казах, че дали прощавате или не прощавате, вие нищо не правите. Но когато не простите, се самоизмъчвате.

Сега поставете дясната си ръка върху челото и притиснете двете слепоочия – с палеца и кутрето – и наведете главата си. Тук трябва да кажете от сърце, няма значение колко пъти: „Майко, прощавам на всички“. Моля, наведете глава. Моля, кажете това от сърцето си. Наведете главата.

Сега поставете ръката си отзад на главата и наведете главата назад доколкото е възможно. Тук, без да се чувствате виновни, без да броите грешки, просто за свое удовлетворение, трябва да кажете: „О, Всепроникваща Енергия на Любовта, моля Те, прости ми, ако съм направил някакви грешки съзнателно или несъзнателно“.

Сега, моля, опънете ръката си, опънете дланта си, поставете центърът на дланта си върху фонтанелата и притиснете, навеждайки главата си първо. Сега опънете пръстите си назад.

Трябва да помолите за своята Себереализация. Затова сега наведете главата си и притиснете скалпа, опъвайки назад пръстите. Раздвижете своя скалп, притискайки, 7 пъти, молейки 7 пъти: „Майко, дайте ми Себереализация“.

Сега, моля, свалете ръцете си и отворете очи. Поставете двете си ръце към мен, така /повдигнати от скута/. Сега поставете дясната ръка така /леко над главата/ и наведете главата си, за да видите сами има ли хладен полъх, излизащ от фонтанелата. Някои хора го получават по-близо, други малко по-нагоре. Някои го получават далече, но няма значение. Ако не простите, тогава получавате горещина.

Не върху главата, по-високо от главата. Моля, поставете лявата си ръка към мен, наведете глава и вижте с дясната ръка има ли хладен полъх, който да излиза от главата ви.

Моля. Още веднъж поставете дясната ръка към мен, а лявата – над фонтанелата и вижте сами има ли хладен полъх.

Сега повдигнете двете си ръце към небето, наведете глава и задайте въпрос: „Майко, това хладният полъх на Всепроникващата Енергия на Чистата Любов ли е?“. Задайте този въпрос три пъти.

Сега, моля, свалете ръцете си. Гледайте ме, без да мислите. Моля, поставете ръцете си така. Всички, които са почувствали хладния полъх, или горещ полъх, по пръстите или ръцете, или от своите фонтанели, моля, издигнете двете си ръце. Двете ръце. Моля, повдигнете двете си ръце.

О, България получи Себереализация! Покланям ви се. Покланям се пред вас.

Чувствате ли хладния полъх? Чувствате ли хладния полъх? Забележително.

Има толкова много хора и бих искала да се срещна с вас. Не зная как да го направя.

Те ще изпълняват музика. Бих ви помолила да пляскате в такт.