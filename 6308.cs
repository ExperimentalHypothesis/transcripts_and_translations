Oslavy 75.narozenin: Obraťte pozornost ke svému Duchu, 20/30/1998, (nekontrolováno), Dillí, Indie

Klaním se všem hledačům pravdy. Tolik toho bylo řečeno a mé srdce je opravdu plné vděčnosti za to, že jste sem všichni přišli, a za to, jak lidé popisují Sahadža jógu. Abychom pochopili Sahadža jógu, měli bychom vědět, kde se dnes v této Kali juze nacházíme. Čemu dnes čelíme? Měli byste se cítit opravdu dost znepokojeni, když vidíte, jak se vyvíjí situace v každé zemi, všude. V čem je problém? Čím to je, že se lidé stávají tak neklidnými, plnými napětí. Kolektivně, po celé Zemi, kamkoliv přijdete, narazíte na nějaký druh zmatku. Je to hrozné. Celá společnost jako by vřela jakýmsi strachem ze zničení. Jaký je důvod? Existuje tolik náboženství, tolik organizovaných, neorganizovaných, všelijakých jiných. Je tolik sádhuů a světců. Je napsáno tolik knih o tom, co byste měli mít. Ale jen ten, kdo hledá pravdu, by měl vidět jeden bod – proč, proč je na světě tolik problémů a jak byste mohli pomoci? Kde je ten problém? Je uvnitř lidské bytosti. Jak bylo popsáno, víte, že jsme přešli ze zvířecího stádia do lidského stádia. Bezpochyby máme lidské vědomí. V tomto vědomí začínáme vidět všechny druhy věcí, které nejsou dobré, které jsou destruktivní, které nás znepokojují. Pokud vás to neznepokojuje, znamená to, že vůbec nejste citlivý člověk. Ale vy jste citliví coby lidská bytost. Takže teď, co je toho příčinou? V každé oblasti života, ať už jde o politickou, ekonomickou nebo jakoukoliv oblast života, v níž lidé žijí, existuje velmi jemný problém, kterému lidé nerozumějí. Když řeknu, že je v nás Duch, který září v našem srdci, nemusíte tomu věřit, nemusíte. Ale naše pozornost není zaměřena na tohoto Ducha. Říká se tomu ‚átma vimukh‘ – naše pozornost je vně. V této fázi lidského vědomí je naše pozornost vně, vně na různých věcech. Nuže, kam by měla naše pozornost směřovat, aby se vyvíjela? Kvůli čemu? K dosažení čeho? V první řadě má nyní naše pozornost směřovat k našemu Duchu, k duchovnímu porozumění. To je jedna věc, která se musí pro začátek stát lidským bytostem. Jinak je naše pozornost někde venku. Staráme se o peníze, o moc, o tohle, o tamto, soupeříme a děláme různé věci. Ale pokud se vaše pozornost nějakým způsobem obrátí k vašemu Duchu, pak se s vámi stane to, že se stanete silou Ducha. A síla Ducha je ta nejvyšší síla, na kterou můžete pomyslet. Za prvé, Duch je ten, kdo miluje. Miluje, aniž by o něco žádal, aniž by něco očekával, jednoduše miluje. Je to nepodmíněný typ osobnosti, který prostě vyzařuje lásku. Kdokoliv má potíže, kdokoliv má problém, prostě to plyne. Tato schopnost proudění v srdci existuje, ale kromě toho, což je konečný bod, jde o to, že naše pozornost není zaměřena na našeho Ducha. Dokonce i v politickém snažení nebo ve vašem ekonomickém snažení, v jakémkoliv snažení, se děje to, že pozornost je vně. Takže se pouštíte do soutěžení, pokračujete v tom, stáváte se velmi kompetentními, a pak najednou zjistíte, že se objeví někdo další. Když je vaše pozornost vně, dochází k tolika bojům. Protože v pozornosti vně není žádná čistota. Není tam žádná čistota. Je to jen pozornost zaměřená na sebe a ta je velmi omezená. Velmi omezená, protože když věnujete pozornost sami sobě, vaše problémy a strasti nemají konce. Pro člověka – jak říkají, je to fakt – nevadí mi spát kdekoliv. Nevadí mi jíst cokoliv. Všechny tyto věci jsou mi jedno, to je fakt. Protože, víte, podle mě to není moc důležité. Ale aniž bych o tom přemýšlela, jsem tak stvořená. Jsem taková, v pořádku. Ale sahadžajogíni se takovými stali. To je ten zázrak, že lidé obrátili pozornost ke svému Duchu. Pak žasnete, jak věci fungují. Bez jakéhokoliv soupeření, bez jakýchkoliv bojů, bez jakýchkoliv hádek, jak se vaše pozornost upne na vašeho Ducha. Nejdříve vás čeká dobré zdraví. Váš zdravotní stav se zlepší. Za prvé, pokud je vaše zdraví v pořádku, myslím, že se tím vyřeší mnoho problémů. Na tomto světě je, myslím, nejméně 30% lidí stále nemocných. Kvůli napětí, možná kvůli špatnému jídlu a tomu a onomu. To je první věc, která se vám stane, že se vaše zdraví zlepší. Dnes v Sahadža józe máme lidi, kteří se naučili, že tyto moderní způsoby ekonomiky nikomu nedaly klid. Myslíme na Ameriku; chci říct, že jsem v Americe byla, znám Američany, jak jsou neskutečně rozrušení. Jejich rodiny jsou zničené. Jejich děti jsou zničené. A dějí se různé hlouposti. Naši indičtí guruové tam jezdí a vydělávají velké peníze. A oni chtějí jen mír. Chtějí jen mír v srdci. To je možné jen tehdy, když se vaše pozornost zaměří na vaše srdce, protože v srdci sídlí Duch a Duch je zdrojem míru. První je láska a druhá, jak jsem vám právě řekla, je mír. Stáváte se nesmírně klidnými. Stáváte se svědkem a celé drama vnímáte jako vtip. Nic není tak vážné, abyste si z toho dělali těžkou hlavu. Všechno se nějak vyřeší. A právě tím se člověk musí stát – stát se Duchem, který je váš vlastní, který je ve vašem vlastním srdci, a je, jak jsem vám řekla, zdrojem lásky a znovu říkám zdrojem míru. A třetí věc, která se vám stane, že zdrojem Ducha je radost, že radost bublá ve vašem životě. Prostě bublá ve vašem životě. Nevíte, jak se z tohoto velkého oceánu radosti dostat. Začnete v něm plavat, užívat si každý jeho kousek. Dotýkáte se všech břehů, obcházíte celý svět, jejich srdce a všechno. Je to srdce, kde přebývá. Znovu říkám, že to není v mozku. Žádná duševní činnost vás nemůže přivést k Duchu. (Stát se) Duchem je možné pouze tehdy, pokud se vaše pozornost nějakým způsobem přenese k Duchu. A to je možné pouze prostřednictvím probuzení Kundaliní. Tato změna postoje k životu, tato změna k naprostému míru a radosti k vám všem přišla, protože vaše pozornost je nyní zaměřena na vašeho Ducha. Nyní nepřemýšlíte o penězích, peníze jdou vaším směrem. Nepřemýšlíte o moci, moc jde vaším směrem. A moc Ducha je to nejvyšší, nejmocnější a nejspravedlivější. Není nutné, abyste se stali sanjásíny, sádhuy, dělali všechny možné věci. Není třeba těchto rituálů. Duch ve vás sídlí. Všechno jste již vykonali v minulých životech. V tomto životě zbývá jediné – věnovat pozornost svému Duchu. A to je možné pouze díky probuzení Kundaliní – Prapůvodní Matky. Když začne – chci říct, že Ona je také vaše vlastní. Když začne stoupat, prochází centry a obohacuje je, integruje je a proniká poslední oblastí fontanelní kosti a spojuje vás s touto Všepronikající silou Božské lásky. Ale tato síla Božské lásky není jen ‚láska‘, chcete-li, je to také mír a radost a je to také nejvyšší moudrost. Pro normálního člověka je to poněkud subtilní pro pochopení, já vím, prošla jsem si tím – aby člověk pochopil, že se může stát Duchem – ale je to součástí evolučního procesu. Dnes je doba, kdy se lidé mají stát Duchem. Je to požehnání této doby rozkvětu, jak tomu říkám, a lidé se musí stát Duchem. Jinak z nich zbude to, co ze všech ostatních lidských bytostí, které, nevím, kde skončí. Takže toto je dnes zásadní krok k tomu, abyste se stali Duchem. Mluvili o tom všichni svatí, všichni proroci, všechna náboženství. Ne že by to nedělali. My jsme je samozřejmě překroutili. Udělali jsme z nich oddělené, samostatné záležitosti. Ale je to jen jedna jednoduchá věc, že jste Duch a dokud se tímto Duchem nestanete, nemůžete dosáhnout žádného míru, žádné radosti a žádné lásky. Sahadžajogíni, kteří zde sedí, toho dosáhli. Nemyslí si, že jsou z ciziny nebo z té či oné země. Nechtějí – teď tady v kempu nemáme moc dobré podmínky pro spaní, jídlo ani nic jiného, žádné dobré koupelny, nic. Jen si prostě užívají. Nikomu to nevadí. Samozřejmě určité věci z určité země mohou přetrvávat. Ale pak to odpadne, odpadne to. Postupně to začne odpadávat. Jako květina, když se stává plodem, všechny okvětní lístky a všechno odpadne a pak se z ní stane plod. Tak i vy jste se nyní stali plodem – plodem poznání, plodem moudrosti a lásky. Pro poznání nemusíte číst knihy. Není potřeba. Lidé, kteří jich přečetli příliš mnoho, těžko získají Sahadža jógu. Co však musíte sami poznat – co je skutečnost? Ale to je možné jen tehdy, když jste realizovaná duše. Jinak se ztratíte v iluzích světa. Celý život žijete s iluzemi, zápasíte, bojujete a nechci říkat, jaký je konec. Takže jednoduchá věc, která se stala díky Sahadža józe, je, že ve vašem evolučním procesu se vaše pozornost nyní přesunula k Duchu místo k čemukoliv jinému. Jakmile se objeví síla Ducha, zjistíte, že jste ve všem úspěšní. Nechcete to, nežádáte o to, a pokud to tak není, nevadí vám to. Nevadí vám to, protože si myslíte, že to nechápou. Nevadí, zapomeň na to. Takže nemá smysl o to bojovat, žádat o to. K tomu je důležitá jedna věc, první a nejdůležitější věc, musíte všem odpustit. Lidé, nevím, někdy jsou nelogičtí. Řekněme, že se vám někdo pokusí ublížit. Dobře, odpouštím mu. Zapomenu na to, protože pak mě z toho nebolí hlava. To, o co se snaží, je způsobit mi bolest hlavy, což nehodlám přijmout. Prostě odpouštím. Takže toto je velmi důležitý bod, Kristus také řekl, že „musíte odpustit“. Mohamed řekl tolik věcí, ale nevím, jak to lidé překroutili. Kristus řekl tolik věcí, že nevím, jak je překrucují. Každý z nich řekl jednu věc – že se musíte stát Duchem. A jak to lidé překroutili a vytvořili tolik náboženství a v tomto náboženství – proč by se měli hádat? Pokud je jeden Bůh, neměly by být žádné hádky. Nyní v Sahadža józe zjistíte, že lidé přišli z různých ras, z různých zemí, z různých ideologií. Jedna věc je na sahadžajogínech skvělá, jsou to velmi čistí lidé. Je v nich tolik čistoty. V Sahadža józe není žádný problém, nemám žádný problém s nemorálností. Nenacházíme nikoho, kdo by byl nemorální. Pokud byl někdo nemorální, tak se prostě napraví. Pokud někdo podváděl, tak se napraví. Pokud byl někdo zkorumpovaný, napraví se. Protože Duch vám dává světlo, abyste sami viděli, co je pro vás dobré. Dejme tomu, že jdete po cestě a jste slepí. Můžete vejít do příkopu. Ale dejme tomu, že máte světlo a otevřené oči. Víte, jak jít. A to je přesně to, co se stalo v Sahadža józe, že si lidé uvědomili, jak se pohybovat, jak jít, jak chodit a nespadnout do příkopu. Viděla jsem i lidi, kteří spadli do příkopu. Ale nemám pro ně nic než lásku. Protože byli slepí, víte, pro slepého můžete mít jen lásku, že? A zjistila jsem, že jakmile jim úplně odpustím a zeptám se jich – dobře, i když mě zneužili, řekli něco proti mně, je to v pořádku. Protože oni nevědí, co dělají. Jsou to slepí lidé. Takže jakmile vůči druhým, cítíte, že – nevadí, ať už udělali cokoliv, ať už vám takzvaně ublížili, nic vám to neublíží, protože stojíte na piedestalu pravdy. Takže druhým bodem je, že Duch je zdrojem pravdy, nikoliv nepravdy. Například je tu nějaký falešný guru. Okamžitě poznáte, že je falešný. Jak? Podle svých vibrací, podle konečků prstů poznáte, že tento člověk je falešný. Všechno to řekl Mohamed, že v době vzkříšení budou vaše ruce mluvit. Přesně to se stane, že uvidíte ‚toto je ten problém‘. Nyní, pokud chcete, můžete se tomuto člověku vyhnout, nebo pokud chcete, můžete ho přivést k vědomí a napravit ho. Ale na začátku bychom se neměli příliš pokoušet o komplikované povahy, protože zkomplikují vás. Ti, kteří v Sahadža józe dozráli, to nyní hravě zvládnou také. A také musíme vědět, že všechny živly pracují pro nás. Všechny události na světě jsou jen proto, aby ukázaly, jak jsou špatné věci špatné a jak by se měly dělat správné věci. Řekněme například, když přišel Hitler. Začal ničit lidi. A trvalo mu devět let, než se vypracoval. A udělal spoustu věcí, které mu nikdo nemůže odpustit. Ale umřel a najednou zjistíte, že v Německu jsou lidé tak osvícení. Teď jste slyšeli některé lidi, překvapilo mě, jak jsou tak osvícení ohledně lásky a Božského. Všechny tyhle země, jak jsem viděla, si vedou nečekaně dobře. Představte si, že v Anglii, která přišla do Indie a vládla nám tři sta let, je tolik sahadžajogínů. A také jak dnes vidíte, když tam mluvím, máme tam celý sál plný lidí – v Anglii. Viděla jsem to i v zemích, jako je Rusko, kde byli tito lidé na pokraji zhroucení poté, co začali s demokracií. Ať už je to demokracie, komunismus nebo cokoliv jiného, všechno jsou to ‚ismy‘. Musíte z toho vyjít a sami se přesvědčit, že z takzvané demokracie se stala démonokracie. Takzvaný komunismus selhal. Proč? Co je na nich v podstatě špatně? Všechno to bylo založeno na jiném než duchovním základě. Nebyl v tom žádný Duch. Vše bylo založeno, řekla bych, na snahách, které jsou vně, které byly velmi omezené. A tyto limity, jakmile se prolomí, vidíte, že máte problém. Ekonomika, světová ekonomika, se nyní hroutí. Všude je recese. Když jsou to takoví odborníci, tak proč je recese? Proč jsou problémy? Nyní lidé říkají, že musíme odstranit chudobu. Souhlasím, ale ne tím, že budeme dávat nějaké milodary, ale s úctou k sobě samému. Můžete to udělat. Můžete to udělat, protože když se vám podaří oslovit lidi, kteří jsou v nouzi, Sahadža jógou a obohatit je, budete překvapeni, oni sami se budou zlepšovat a pracovat na tom. Vidíte, že se dějí různé věci, třeba v zahraničí lidé říkali: „Matko, mluvíš o duchovním životě, tak proč je Indie tak chudá?“ Řekla jsem: „V duchovnosti nejsou tak chudí.“ Možná jsou chudí, co se týče peněz. Jsou ti, kteří mají hodně peněz, také velmi dobří lidé? Dělají také něco velmi dobrého? Stejně tak ti, kteří jsou chudí, nemusí dělat něco dobrého, že byste s nimi měli mít soucit. Souhlasím. Co tedy dělat? Pokud jsou obě strany tak ubohé, co bychom měli dělat? Je třeba je změnit. Změnit celý postoj k životu. Okamžitě jsem viděla, jak lidé, kteří jsou údajně bohatí, začali chápat chudobu. Začali se dělit. Začínají ji řešit. V Sahadža józe budete překvapeni, jak si lidé navzájem pomáhají. Jak zpracovávají potíže a problémy všech v něco velmi krásného. Víte, je to moudrost, kterou získáte z této Všepronikající Božské síly. Tato síla byla popsána v každém náboženství. Říkáte jí Nirákar, říkáte jí Ruh, můžete jí říkat Paramčaitanja; můžete jí říkat jakýmkoliv jménem. Ale o jméno nejde. Ať už je to cokoliv, jakmile se s touto silou spojíte, jste požehnaní. Jste požehnaní tisíckrát víc, než je normální lidská bytost. Jako normální bytost žádné požehnání nemáte. Není tam nic jiného než vaše vlastní úsilí, že kolik do toho vrazíte, tolik dostanete. Tady nikdo nikoho netlačí, Jste do toho vtlačeni automaticky. Tato síla, Božská síla vás k tomu přivádí. A viděli jste to ve svých životech, jak jste ke mně přišli, jak jste přišli k Sahadža józe. Byla to nějaká Božská síla, která to vypracovala, která je sahadža, což si možná neuvědomujete, ale když získáte realizaci, jen se zamyslíte nad svým vlastním životem: „Jak jsem přišel k Sahadža józe? Jak jsem se k tomu dostal?“ A pak spatříte tento mír, který vládne vašemu srdci, lásku, náklonnost, všechno. Jak jste říkali, mám mnoho sil, možná, nevím, ale jedna věc je jistá, a to, že sahadžajogíni mohou získat všechny mé síly. Jako Matka – Matka chce dát sahadžajogínům všechno. Největší radostí pro Matku je vidět svého syna nebo dceru vyrůst jako ona. Mám velkou vizi života. A její obraz vidím dnes zde. Byla jsem obyčejná žena v domácnosti bez velkých peněz. Víte, že můj zájem o peníze je nulový. Nerozumím ani bance a někdo za mne musí podepsat šek. Můj manžel musí počítat moje peníze, jsem na tom tak špatně. Ale přesto jsem nikdy neměla problém. Nikdy jsem neměla problém, protože je to chamtivost v člověku, hrozná chamtivost v člověku, která vytváří problémy. Ale když se naučí být spokojený, tato chamtivost automaticky odpadne a člověk se cítí naprosto komfortně. Ale to neznamená, že se stanete sádhuem nebo se stanete sanjásínem nebo se něčeho vzdáte. Ty dny jsou pryč. Těmito zkouškami jste prošli. Byli jste v Himálaji. Stavěli jste se na hlavu a dělali různé věci. Nyní už není třeba nic dalšího. Je zapotřebí, abyste věnovali pozornost svému Duchu, čím více to děláte, tím více pohlcujete všechny ostatní pozornosti a věnujete je svému Duchu, který tu už existuje. Nic není třeba přinášet zvenčí ani se nic učit. Je uvnitř každého z vás, v srdci. Jediné, co musíte, je prostě to vnímat. Tento pocit se může dostavit pouze tehdy, když se ve vás probudí Kundaliní. Vím, že nikoho jako byl Mohamed, Kristus, Abrahám nebo Mojžíš, kteří vytvořili knihy nebo jakoukoliv historii, by nikdy nenapadlo, že lidé vytvoří organizované náboženství a začnou jednat tak, jako by (Oni) byli proti sobě. Ale stalo se to. Stalo se to. Abyste to odstranili, musíte jim dát poznání, čisté poznání. Ne poznání z knih, ale čisté poznání. A poznání, které je čisté, je moudrost. Pracovala jsem pouze prostřednictvím této moudrosti. Tuto moudrost jsem měla od dětství. Nikdo mi ji nedal. Je tam. Ale tato moudrost mě naučila jednu věc – že ať je stav člověka jakýkoliv, ať je jeho styl jakýkoliv, ať jsou jeho ego nebo podmíněnosti jakékoliv, pokud může pocítit lásku, pak se jeho Duch probudí. Tato transformace proběhla. Zde máme jen jedno procento lidí, kteří na celém světě získali realizaci. Ale vím, vzpomínám si na všechny, kteří tu dnes nejsou, že byli hledači, bláznivě hledali, hledali pravdu. Prošli si hrozným obdobím hledání. Měli velmi špatné guruy. Měli nejrůznější výdaje, všechno možné. Ale jakmile přišli do Sahadža jógy, našli, co je pravda. A pravda je velmi jednoduchá – že jste Duch. Nejste toto tělo, tato mysl, ale jste Duch. To je pravda a oni našli svého Ducha. To je to, co je pravda, kterou našli. Jakmile je ve vás tato pravda zakotvena, že jste Duch, nic vás nemůže zničit, nic vám nemůže ublížit. Nemůže mít žádná přání. Nemá. Jaká přání můžete mít, když máte Ducha, což je tak uspokojující? Nikoho neodsuzuje. Nikoho nepronásleduje. Je spokojený sám se sebou, naprosto spokojený. Víte, já jsem velmi toužila po tom, abych vedla úplně normální život. Aby ze mě nebyl nějaký himálajský týpek nebo něco takového. Protože tohle je potřeba pro obyčejné lidi. Dnes je cílem hromadné, masové probuzení. Není to pro jednoho člověka. O to šlo, protože řekněme, že je-li učiněn nějaký objev, a to pouze pro jednoho člověka, nemá to žádný význam. Musí se to dostat k masám. A věděla jsem, že to musím udělat. A musela jsem pracovat – říká se to, ale myslím, že jsem nikdy nepracovala. Byla jsem jen svědkem celé věci. Viděla jsem to jen jako svědek, který se těší z nejrůznějších věcí, když sedíte na břehu oceánu. Vidíte, jak vlny přicházejí a odcházejí. Ale uvnitř, uvnitř toho je lidská bytost, která se chce vyvíjet, která se chce stát Duchem. Pak začne přemýšlet, co dobrého může udělat pro druhé. Dosud jsem velmi usilovala o to, aby se lidé stali sahadžajogíny. Nepouštěla jsem se do žádné misionářské nebo sociální práce. Dělávala jsem ji, když jsem nebyla v Sahadža józe, řekla bych, než jsem začala Sahadža jógu. Ale později jsem zjistila, že pokud neproměníte lidi, pokud se nestanete Duchem, budete jako každý jiný sociální pracovník. Pracovala jsem například ve škole pro nevidomé. Byla jsem předsedkyní školy pro nevidomé. A byla jsem překvapená, lidé, kteří byli se mnou, byli velmi zvláštní typ. Měl přijít guvernér a oni se ptali: „Kdo bude sedět vedle guvernéra?“ Řekla jsem: „Co to má být?“ A tak také řekli, že jako předsedkyně tam musím sedět já. Řekla jsem: „To není nutné. Můžu sedět kdekoliv.“ Všichni se však začali v této věci hádat. Tak jsem řekla: „Dobrá, vezmeme prkno a dáme ho na hlavu guvernéra a vy všichni si na něj sednete jako vrabci.“ Tenhle humor hodně pomohl a oni se uklidnili. Takže tohle je ta hloupost – kde si sednete, jaká je vaše pozice, co získáte. To je přece taková hloupost, že i ten mravenec ví, jak vypracovat kolektivitu. Nevím, jak lidi umírají touhou po zbytečných nesmyslech. Ale jediná věc je, že se ještě nestali Duchem. Takže si neváží sami sebe, žádná úcta. Takže dělají všechny ty věci, které podle mě nejsou moc úctyhodné. Pak mě napadlo, že takovou práci dělají lidé, kteří si o sobě myslí nevím co. Jakmile začnete dělat něco dobrého, proč byste si měli myslet, že jste velmi skvělí? Nechápu to, víte, můj mozek je v tomto směru nepoužitelný. Protože to, co jsem zjistila o těchto lidech, kteří se mnou pracovali, velmi toužili po tom, aby jim to přineslo zásluhy. Někdo se chtěl stát předsedou, místopředsedou. Řekla jsem: „Ty se staň vším.“ Takže pozornost věnovaná vašemu povýšení není skutečným povýšením, žádným povýšením. Všichni se jim smáli, je to degradace. Vaše povýšení se neděje pomocí vaší vlastní bytosti, ale pomocí vašeho Ducha. Bytí znamená podle mě velmi velkou věc, ale Duch je velmi jemný, velmi krásný, a přebývá ve vás všech jako světlo. Je to světlo ve vás. Nyní je tu tolik sahadžajogínů, kteří dávají osvícení druhým. Jsou lidé, kteří jezdí po celém světě. Byla jsem překvapená, že lidé z Německa a Rakouska mi přijeli pomoct, když jsem poprvé jela do Ruska. Zeptala jsem se: „Co tady děláte?“ Řekli: „Matko, musíme něco udělat, protože naši předkové zabili tolik lidí.“ Tehdy jim mé srdce začalo opravdu děkovat. Podívejte se na to, co se v nich objevilo? Pak odjeli, budete se divit, do Izraele a z Izraele vzali spoustu sahadžajogínů do Egypta. A tak jsem se Izraelců, sahadžajogínů, zeptala: „Proč jste tady?“ Řekli: „Matko, teď je naším úkolem spřátelit se se sahadžajogíny z Egypta.“ Jen pohleďte, jak láska pohlcuje všechny tyto hrany, všechny tyto trny života a zcela je rozpouští. Je to tak radostné, když vidíte, jak vaše láska na druhých pracuje. Malé, drobné i velmi velké věci, to vše se řeší díky lásce. Například v průmyslu teď mají lidé problémy se stávkami. Velmi časté – boje těch, co mají a těch, co nemají. Ale když dokážete lidi pozvednout na duchovní úroveň, k jejich duchovní potřebě, která je dnes tou nejdůležitější potřebou, budete žasnout, že nebudou existovat žádné problémy. Víte, je to jistý druh komunismu. Je to jistý druh socialismu. Je to druh demokracie. Je to všechno dohromady, co funguje. Demokracie znamená, že máme sahadžajogíny, kteří chtěli toto zorganizovat. Zeptali se: „Matko, co máme udělat?“ Řekla jsem: „Nebudu říkat nic. Dělejte, co chcete. Zvolte si, co se vám líbí, co chcete dělat.“ A já jsem se zrovna zabývala aranžováním květin, protože jich přišlo tolik a byla jsem kvůli tomu znepokojená. Prostě jsem v domě aranžovala květiny. A co jsem zjistila, jen se podívejte, jak to zvládli – žádná hádka, žádný boj, žádná diskuse, nic. Jak to zvládli? Jinak nemůžete donutit deset lidí, aby seděli pohromadě a mluvili stejně. Jeden bude mluvit, druhý bude mluvit, další bude mluvit, budou dál diskutovat a diskutovat a nikam nedojdou. Jinak to musí vyřešit jen jeden člověk, jinak nemůže nic fungovat. Takže vidíte, že to mění celou atmosféru každého člověka. Změní se jeho postoj, změní se jeho snažení a všechno se stane tak krásným a radost dávajícím. Jste také socialisté, protože začnete myslet na lidi, kteří jsou zdeptaní, na lidi, kteří nemají peníze, kteří jsou chudí, a snažíte se vypracovat něco, čím by získali nějaké peníze. Jezdívala jsem s otcem za jedním případem do čtvrti zvané Čanda. A tam jsem viděla lidi, kteří měli jen jednu látku omotanou kolem těla. Což mě šokovalo – jen jedna látka, ať je zima, nebo léto. Plakávala jsem, a tak můj otec říkal: „Proč před nimi pláčeš?“ Řekla jsem: „Co mám dělat? Musím se pokusit pro ně něco udělat.“ Teď, když mám tolik sahadžajogínů, jsem jim řekla: „Chci těm lidem nějak pomoci.“ A oni dělají keramiku. Tak řekli: „Matko, dobře. Můžeš vzít keramiku. My ji sem dovezeme a budeme ji prodávat.“ Budete překvapeni, tito lidé teď mají domy, mají dobrý život a žijí si velmi dobře. Takže svým způsobem je to takový socialismus. To, že vidíte problémy a umíte je kolektivně řešit, kolektivně, ne individuálně, ale kolektivně. Všichni sahadžajogíni navrhují: „Matko, to se dá takto vyřešit.“ Zatím jsem neudělala nic přímo, musím říct, jako že bych založila nějakou takovou organizaci. Ale teď, když je tu tolik sahadžajogínů s pozorností v srdci, se moje pozornost nyní obrací k lidem, kteří potřebují naši pomoc. Poprvé jsem je tedy požádala, aby vytvořili nevládní organizaci pro ženy v nouzi a pro děti, které rodiče opustili. A okamžitě, budete se divit, se to všechno podařilo. Získali jsme pozemek. Získali jsme lidi. Nic nedělám a všechno je hotové. Navíc tolik lidí napsalo: „Matko, jestli chceš půdu, můžeme Ti ji dát. Přijeď, uděláme to, tamto.“ Dovedete si to představit? Jednou mě prostě napadlo, že musíme něco udělat pro chudé lidi. Tolik dalších věcí se dá udělat s vaší pozorností, která je čistá, plná lásky, protože láska, víte, je něco, co vám dává moudrost, jak to provést. Když máte lásku, dává vám to úplný vhled do problémů i do toho, jak to funguje. Je to pro mě překvapivé, chci říct, že jsem to dělala vždycky, ale i po Sahadža józe jsem zjistila, že tím řešením je láska. Je to jediný způsob, jak můžeme vstoupit do srdcí lidí. Ale ohledně této lásky bychom se neměli snažit dělat to pro nějaké peníze nebo pro nějaké úspěchy nebo pro nějakou odměnu, ale jen z rozmaru lásky a to je to, co se vám všem dnes vrací to, jak milujete všechny lidi, to, jak jste vykonali tolik práce. Ani nevíte, jakou vděčnost k vám cítím. Sama bych to nezvládla. Nemohla bych se vydat do tolika zemí. Například Benin, kde jsou jen muslimové, nikdy by mě ani nenapadlo jít na tak vzdálené místo, kde jsou tito lidé, a představte si, že jsou to muslimové a všichni se dali na Sahadža jógu a v ní chápou krásu lásky. Děje se to díky Francouzům, věřili byste tomu? Tito Francouzi se vydali až do Beninu, aby to udělali. Dokonce i Angličané se vydali do různých zemí, dokonce i Rakušané a také Němci a Italové jsou dalším typem lidí, kteří mají velmi vřelé srdce, to musím říct. Mají velmi vřelé srdce a způsob, jakým šíří Sahadža jógu po celé Itálii, je opravdu pozoruhodný. Jsem ohromena, jak tito lidé oslovují všechny ty lidi, kteří nikdy nevěděli, co je to Duch, a jak je k tomu přivádějí. Díky tomu nemusíme říkat ‚zákaz alkoholu‘. Nemusíme říkat ‚neberte drogy‘, nic. Žádné zákazy v Sahadža józe nejsou. Odpadá to automaticky. Nemusím říkat: „Nedělejte to.“ Prostě to automaticky odpadne. Budete překvapeni, jednou jsme měli program a do jedné z lamp se mělo dát světlo a nikdo neměl sirky. Umíte si to představit? Nikdo neměl sirky. Takový problém – tisíc lidí a nikdo nemá sirky. Tak jsme museli někoho pro sirky poslat. Nikdo je nepotřebuje. Takže já nikdy neříkám: „Nedělejte to,“ nikdy, nikdy jsem to neřekla, ale takhle to zafungovalo. Nevím, jak jste toho nechali, ale je to velmi jednoduché, když je tam světlo Ducha. V jeho světle to prostě neděláte. Nuže, všichni lidé říkají: „Nepijte.“ Řekněme například sikhové, muslimové, ale vidíte, že všichni pijí, protože nejsou skutečnými muslimy, nejsou skutečnými sikhy. Kdyby jimi skutečně byli, tak by nepili. Jak je to tedy možné? Musí být Duchem. Ve světle Ducha prostě neděláme nic, co je destruktivní, prostě to neděláme. Nemusíte to nikomu říkat. Teď tady všichni sedíte a víte, že jsem vám nikdy nikomu neřekla: „Nedělej to.“ Ale v Londýně jsem byla překvapena, že lidé ze dne na den přestali brát drogy, ze dne na den. Lidé zaměstnávají armádu, tohle, tamto, drogy jsou všude. Vzdali se prostituce. Vzdali se drog, všech druhů destruktivních věcí, ke kterým se člověk uchyluje někdy z frustrace a někdy proto, že se cítí velmi osamělý. Ale nyní, v Sahadža józe nemůžete být nikdy osamělí. Po celém světě máte bratry a sestry. Když se dozvědí, že tam někdo je, že někdo přijíždí, všichni se vydají na letiště, aby ho přivítali. Není to obyčejné bratrství. Je to velmi hluboký typ bratrství. Je to velmi hluboké porozumění. Ale musím říct, že jsou to velmi hlubocí lidé, protože byli hledající a při tomto hledání se opravdu dostali do úplného zmatku, a to z nich udělalo velmi hluboké lidi. Tuto knihu „Světlo Koránu“ napsala paní Gilmet. Přečtěte si ji. Prosím, abyste si ji přečetli, protože je tak hluboká. Věděla jsem, že je velmi hluboká, ale způsob, jakým se vyjádřila, je tak krásný, tak radost dávající, není muslimka, vzala si muslima, takzvaného, protože všichni byli sahadžajogíni, a způsob, jakým vyprávěla o svém hledání, je tak krásný. V Sahadža józe máme tolik velkých spisovatelů, kteří vydali velmi, velmi pěkné knihy. Ale tato Gilmet je velmi plachá. Ona nemluví. Mlčí. Ale uvnitř je tak hluboká díky svému hledání. Na světě je mnoho lidí, kteří hledají pravdu, protože nesnesou nesmysly moderního světa a jsou velmi citliví. Nejsou necitliví, ale velmi citliví. Takto jste všichni získali realizaci. Není to nic mého. Říci, že jsem to udělala já, není správné. Kdybyste nebyli jako svíčka, nemohla bych vás osvítit. Takže jsem vám velmi vděčná. A jsem tak okouzlená tím, jak vy lidé vnímáte Sahadža jógu – že ji musíte vypracovat kolektivně, globálně. Musíte si navzájem pomáhat a povznášet lidi. Nejdůležitější je univerzálně vytvořit mysl, která směřuje k Duchu. Pak vyřešíme všechny problémy, žádný problém. Když teď řeknu, že tady rozjíždím nějaký projekt pro chudé, okamžitě mi všichni pošlou peníze. Okamžitě začnou pracovat, zjistí, kdo to může vypracovat, kdo může přijít a pomoct Matce. Jakou práci jim můžeme dát? Jak to vypracovat, celosvětově. Šíří se to tak rychle. Stačí to jen říct. Nikdy jsem nežádala o peníze. Nikdy jsem neřekla, že potřebuji peníze, ale oni to hned naplánují, přinesou to sem a vypracují to. Může to fungovat v Indii, může to fungovat kdekoliv. Nejde jen o to, že je zajímá Indie. Ale zajímají se o problémy globálně. Není to proto, aby udělali nějakou podívanou nebo nějakou, můžeme říct, ceremonii. Je to něco, co je velmi niterné, velmi jemné a co funguje, a přináší jim to radost. Mají radost, že mohou něco udělat pro Sahadža jógu. Někdy žasnu nad tím, jak soucítí s celým světem, jak jim na celém světě záleží, jak jsou ochotni pro něj pracovat. Samozřejmě, jak jsem řekla, každá země má nějaké problémy. Můžeme říct, že severní Indové se vždy zajímají o politiku, protože je zde Dillí. Ale teď se to omezilo, výrazně se to omezilo. A neradi slyší cokoliv proti komukoliv. Což je dobře. A na jihu, dá se říct, že za řekou Narmadou, v Maháráštře a podobně, jsou velmi ritualističtí, velmi ritualističtí lidé. I když dají ‚thali‘ [talíř na jídlo], sem musíte dát sůl, sem zeleninu, aby se i slepý člověk mohl řádně najíst. Musíte používat jen jednu ruku. Druhou ruku musíte mít přivázanou. Jsou velmi, velmi ritualističtí, kvůli těmto dvěma věcem v Sahadža józe nerostou. Ať už je to cokoliv, musíme si uvědomit, že toto vzadu stále přetrvává. Například v severní Indii bych řekla, že pokud někdo o někom říká něco špatného, prostě si zakryjte uši. Tato Gándhího zásada byla správná. Nikdy neposlouchejte žádné nesmyslné pomluvy. Pomluvy se stále šíří, lidé rádi naslouchají pomluvám i díky těmto médiím. Před volbami neukazovali nic jiného než pomluvy. A všechny ty drby se nám dostanou do hlavy a podle toho se pak řídíme. Takže za tuto část bych chtěla požádat všechny lidi ze severní Indie, aby nikdy neposlouchali žádnou kritiku, aby nikdy nikoho nekritizovali. K čemu to je? Jen se na to podívejte logicky, když posloucháte něčí kritiku, k čemu to je? Co z toho máte? Co získáte tím, že to zopakujete někomu jinému? Jaký z toho máte užitek? Jednoduchá věc, vždy si položte otázku – co tím získám? A proč vidět na druhých něco špatného? Vím, že díky tomu můžete být podvedeni. Někdo vás může podvést, to je pravda. Ale na tom nezáleží. Nic si nevezmete do hlavy. Nedostanete do hlavy žádnou špínu a žádný jed. Vím, že jsou lidé, kteří vytvářejí problém, mluví od jednoho k druhému, dělají to a ono. Ale to by vám v žádném případě nemělo ublížit, protože máte Ducha a Duchu nelze ublížit, nelze ho zničit. Říká se, že ho nelze zničit žádnou zbraní. Žije a bude žít navěky. Chybí tedy pozornost vůči Átma, ‚átma vimukh‘. My, naše oči se odvrátily, naše pozornost se zaměřila na něco jiného než na Ducha, a proto jsou tu všechny problémy. Jakmile se sjednotíte se svým Duchem, působí, pracuje pro vás, protože je ve spojení s Bohem všemohoucím, je ve spojení se Všepronikající silou, která vše vypracovává. Znám tuto Všepronikající sílu. Ukazuje o mně tolik zázračných fotografií. A popravdě, já jsem ji o to nežádala, ale dělá to. Protože je velmi aktivní, je velmi aktivní. A když vidí někoho, kdo je jemný a kdo je hluboký, tak jedná. Ve vašem podnikání, v politice, v rodině, všude najdete toto světlo, které bude zářit, a budete si vážit, respektovat srdce druhých. Budete si vážit lásky druhých. Budete si vážit Ducha, který září v druhých. To je důvod, proč jste se naučili respektovat jeden druhého, protože váš Duch je osvícený, vidím to tak jasně. Jsem tak šťastná, že je vás tu tolik na mé narozeniny. Nevím, jaký význam mají narozeniny, ale ať už je to cokoliv, je to jedna z věcí, díky níž se s vámi všemi zde mohu setkat a být tak šťastná. Jsem vděčná lidem, kteří jsou elitou naší společnosti. Jsou to velmi skvělí lidé, kteří byli zvoleni a někdy dostali velmi vysoké funkce, a také jsou tu někteří velmi známí průmyslníci. Ti všichni musí pochopit hodnotu duchovního života. Je to pro ně velmi důležité. Nevyhýbat se tomuto bodu, ale být zajedno se svým Duchem, který je vaším vlastnictvím, je ve vaší vlastní, řekla bych, úplné slávě, kterou máte – že jste Duchem. Při tom všem nevím, jak vám všem poděkovat a jak poděkovat všem těm lidem, kteří tak hezky mluvili. Jediné, co vám všem přeji, je velký růst ve vašem duchovním životě – ‚atmonnati‘, ve vaší duchovnosti, aby pokryla všechny kouty světa a vytvořila krásný svět zítřka. Nechť vám Bůh žehná!
