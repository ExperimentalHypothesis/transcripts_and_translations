25 iunie 1993
Public Program
Royal Albert Hall, London (England)
Program Public. Royal Albert Hall, Londra (UK), 24 Iunie 1993.

Mă plec în fața tuturor căutătorilor adevărului.

De la bun început trebuie să știm că adevărul este ceea ce este. Nu îl putem schimba și nu îl putem conceptualiza cu această conștiință umană. Trebuie să fim într-o altă stare în care să îl putem înțelege, cunoaște, prin sistemul nervos central. Orice am dobândit în procesul nostru de evoluție, putem simți prin sistemul nostru nervos central. În același mod trebuie să simțim adevărul, absolutul, în degetele noastre. Trebuie simțit clar. Nu este o închipuire, nu este o credință oarbă, ci trebuie experimentat în sistemul nervos central.

Însă problema este că până acum, cei care au dobândit ceva de această natură au fost izolați de oameni și nu au fost niciodată respectați. Un mare poet, Kabir, spunea: „Cum să le explic? Oamenii sunt atât de orbi”. Chiar și William Blake a fost tratat ca un nebun în această țară. Acestor oameni cu viziune, acestor profeți le-a fost imposibil să explice și să vorbească despre Divin. Atât timp cât au trăit, nimeni nu i-a înțeles și nu i-a urmat, iar apoi, după ce nu au mai fost, oamenii au construit în numele lor moschei, temple, biserici.

Privind haosul din aceste religii, suntem surprinși să vedem așa ceva. Cum pot ucide oamenii în numele lui Dumnezeu? Cum pot face ei bani în numele lui Dumnezeu? Oamenii sunt uimiți – cei care sunt cât de cât conștienți – de  ceea ce este greșit în aceste religii și că tot ceea ce a fost spus nu a fost urmat în mod adecvat. Nu există conexiune. Privind viețile celor care conduc aceste religii începi să simți că există ceva absolut greșit. Atunci oamenii recurg la știință. Iar știința este amorală – nu are moralitate. Se ocupă de materie; iar materia este controlată de Divin. Ea nu poate să ne satisfacă nevoile din punct de vedere al spiritualității, nevoia de a cunoaște Absolutul. Deci, ne-am împotmolit în punctul în care ne considerăm ființe umane și avem o conștiință umană, însă nu avem cunoașterea absolută. De aceea oamenii se ceartă, se luptă, dezlănțuie războaie. În numele unui lucru sau altul, oamenii se urăsc unii pe alții.

Dacă toți suntem creați de Divin, de ce există astfel de probleme? În natură nu există. Priviți aceste flori frumoase. Copacii, atunci când cresc, au frunzele răspândite pe toată coroana lor. Dar nu există probleme, niciuna nu încearcă să o agreseze sau să o ucidă pe cealaltă. Ele toate, dacă pot fi privite ca niște entități vii, se vor ajuta între ele, ca fiecare să aibă cât mai multă lumină de la soare. Dacă mergeți într-o pădure, oricâte animale ar fi acolo, tigri și altele, nu veți simți niciun miros urât. Toate știu – întreaga primenire a naturii are loc într-un mod atât de frumos. Dacă însă simțiți vreun miros urât, atunci trebuie să știți că undeva, în apropiere, sunt ființe umane. Pentru că numai oamenii au puterea, ca ființe umane, de a strica totul, sau de a deveni Spiritul; deoarece ființele umane sunt cele mai evoluate din întreaga creație.

Ele nu își cunosc de fapt gloria, nu își cunosc măreția. Văd că în Occident oamenii încearcă să își găsească identitatea, ondulându-și părul sau recurgând la tot felul de alte lucruri. Identitatea se află în interiorul vostru. Când spuneți: „Aceștia sunt ochii mei, acesta este nasul meu, acesta este corpul meu”, înseamnă că voi nu sunteți acest corp, această minte. Toate sunt ale voastre, dar voi nu sunteți nimic din toate astea. Deci voi nu sunteți acest corp, această minte, aceste emoții, acest ego, aceste condiționări, ci sunteți Spiritul pur. Și asta este ceea ce ar trebui să deveniți. Toate religiile au spus asta, toate religiile. Profetul Mahomed a spus foarte clar că au existat foarte mulți wallis înainte și că vor fi și în viitor. Trebuie să fiți un walli, a spus-o foarte clar.

În Turcia am întâlnit sufi. Desigur, în India avem mari sufi; Nizamuddin Sahib a trăit acolo și am avut de asemenea Chishti (ordin sufi), am avut un Chishti. Peste tot am avut sufi, iar ei au crezut în Sahaja Yoga de fapt. Însă au rămas într-o categorie diferită. În Turcia însă, grație lui Ataturk, cred, sufi au prosperat foarte mult. Iar acești sufi au venit la Mine și pur și simplu s-au abandonat Sahaja Yogăi. Și-au dorit Realizarea și au primit-o. Când a venit gurul lor, și-a primit și el Realizarea și a spus: „Asta este Sahaja Yoga care va transforma întreaga lume”. Desigur, ei sunt musulmani, pentru că sunt născuți în familii musulmane și cântă slăvindu-i pe Mohamed, pe Ali, Fatima, pe toți. Dar ei nu se consideră ca fiind singurii aleși. Sunt oameni atât de frumoși! Și-au primit Realizarea și M-au întrebat: „Ce este Realizarea? Dar despre Christos ce ne puteți spune?”

Christos a spus: „Cei care nu sunt împotriva Mea sunt cu Mine”. Cine sunt cei care sunt cu El? Abia dacă i s-au acordat trei ani pentru a propovădui! Oamenii erau așa de orbi la vremea aceea. Toate religiile au vorbit despre Spirit și despre spiritualitate, dar au devenit acum spiritism. Toate aceste tipuri de magie neagră și de astfel de lucruri – asta a devenit religia acum. Sau a devenit un lucru orientat spre putere. Auzi tot felul de absurdități care te fac să te întristezi. Spre exemplu, în Bosnia, sunt uciși atât de mulți musulmani. De ce? Doar pentru că sunt musulmani! În unele locuri sunt uciși creștini, doar pentru că sunt creștini. Și asta se întâmplă peste tot în lume. A venit însă timpul să punem capăt acestor lucruri. Nu mai avem probleme cu Rusia acum și sper că nu vom mai avea niciodată un război mondial. În schimb, avem o problemă cu fundamentalismul, care apare din ignoranță, apare pentru că nu știm că suntem cu toții parte integrantă ai unei singure Ființe. Această ignoranță trebuie să dispară și asta se întâmplă foarte ușor odată ce deveniți Spiritul.

Ceea ce vă spun nu este o predică sau un discurs, ci un fenomen, o actualizare a acelui important experiment. Acest experiment este un lucru extrem de prețios în prezent, pentru întreaga lume, pentru că acesta este timpul Judecății de Apoi. Și tot acum este timpul când oamenii își vor primi Realizarea Sinelui. Trebuie să înțelegeți că aceste timpuri sunt foarte importante. Spunem că am evoluat de la cimpanzei până la nivel uman – presupunând că acceptăm asta; au existat însă alte două rase ajunse la stadiul de ființe umane, dar care au dispărut. În mod similar, există oameni care încă mai caută putere, bani, în numele lui Dumnezeu. Vă puteți imagina? Cei care caută astfel de lucruri ar trebui să știe că ele nu reprezintă realitatea. Ei bine, atunci când cei care îi văd își spun că nu există Dumnezeu, respingându-I numele – greșesc la rândul lor, pentru că sunt ignoranți.

Ați descoperit voi dacă există sau nu Dumnezeu? Văzând un hindus sau un musulman comportându-se urât, un mula sau un pandit greșind, nu-L puteți învinui pe Dumnezeu pentru asta. Nu-L puteți nega pe Dumnezeu. Dacă îl negați, aș vrea să știu ce dovadă științifică a inexistenței lui Dumnezeu aveți, în aceste timpuri moderne. Ați descoperit voi asta? Ați făcut vreo descoperire care dovedește inexistența lui Dumnezeu? Așadar, cu o minte foarte deschisă, asemeni unor oameni de știință, trebuie să înțelegeți că Dumnezeu există – este o ipoteză care vă este prezentată, pe care n-ar trebui să o acceptați orbește. Dar dacă este dovedită, atunci, ca oameni onești, trebuie să o acceptați.

În ziua de azi, este foarte important ca această lume să se schimbe, în sensul emancipării și transformării ființelor umane. Toate problemele actuale ale lumii, dacă vedeți, vin de fapt de la ființele umane. Și toate problemele ființelor umane vin de la centrii lor subtili, care sunt afectați. Dacă, într-un fel sau altul, am putea vindeca acești centri și ne-am conecta la Puterea Atotpătrunzătoare a Iubirii Divine, am reuși să intrăm în Împărăția lui Dumnezeu, promisă de toate religiile.

Vă spun din nou, că vedem aceste flori frumoase aici, dar le luăm ca atare. Nu ne gândim niciodată cum apar pe pământ, dintr-o sămânță minusculă? Cum creează Mama Pământ aceste flori frumoase? Este un miracol. Este un miracol, la fel ca aceste fotografii, care reprezintă un alt miracol. Dar noi luăm de bune toate procesele vii. Luăm totul ca pe un lucru banal. Niciodată nu încercăm să realizăm că este un miracol sau cum a apărut. Nici măcar nu ne gândim la asta. Cine înfăptuiește această muncă vie? Presupunând că ne lărgim imaginația, cine face această muncă vie? Vă pot spune că această muncă vie este înfăptuită de Puterea Atotpătrunzătoare a Iubirii Divine. Ea poate fi numită Ruh, poate fi numită Brahmachaitanya, Paramachaitanya. Patanjali a numit-o Rithambhara PrAgnya. O puteți denumi oricum, dar această putere există. Singurul lucru care a mai rămas este ca voi să fiți conectați la această putere. Așa cum acest instrument este conectat la priză, altfel nu ar avea nicio identitate, niciun rost.

Deci trebuie să fiți conectați la Puterea Atotpătrunzătoare. De îndată ce veți fi conectați, veți fi uimiți de voi înșivă, cât de extraordinari, cât de măreți sunteți, ce puteri aveți și ce puteți dobândi. Suferiți de stres, de probleme fizice, mentale, economice, politice. Toate aceste probleme se rezolvă. Presupunând că în această sală este întuneric complet și agitație, într-un fel sau altul, vă veți lovi de alți oameni. Vă veți lovi, pentru că este întuneric. Încercați să fugiți neștiind care este scopul vostru, încotro să vă îndreptați, ce să faceți. Așa este lumea în prezent. Este de compătimit faptul că oamenii nu caută cu adevărat adevărul. Dacă îl caută, este dreptul lor să își primească Realizarea Sinelui, care le este dată de Sahaja Yoga.

Așadar, adevărul este că voi sunteți Spiritul, Spiritul pur, iar în al doilea rând, există Puterea Atotpătrunzătoare a Iubirii Divine care înfăptuiește întreaga muncă vie, face ca inima noastră să bată, ne dăruieşte copii, ne dăruieşte o natură frumoasă şi tot ce este spontan, sahaja; Saha înseamnă „născut cu voi”, iar yoga este dreptul vostru de a vă conecta cu această Putere Atotpătrunzătoare. Iar acest lucru este așa de simplu, încât oamenii nu-l înțeleg. Se întreabă cum poate fi atât de simplu. Trebuie să fie, pentru că este atât de vital, este așa de important. Presupunând că respirația ar fi fost un lucru complicat și ar fi trebuit să citiți cărți pentru asta, ce s-ar fi întâmplat? Acest lucru este extrem de vital.

Însă cumva ființele umane se gândesc întotdeauna cum să complice lucrurile, luând-o pe căi ocolite. Este un lucru foarte, foarte simplu; sahaj înseamnă de asemenea foarte simplu, spontan. Deci Kundalini se află acolo, rezidă în interiorul vostru, este Mama voastră, știe totul despre voi și este foarte nerăbdătoare să vă dea Realizarea Sinelui. Este aidoma germenelui din sămânță care trebuie să încolțească. Ceea ce aveți de făcut este să puneți sămânța în Mama Pământ, iar Mama Pământ are calitatea înnăscută să o facă să germineze, în timp ce sămânța are în ea calitatea de a încolți. E ceva ce nu puteți explica. Într-o sămânță, puteți crede că se află matricea tuturor copacilor cărora le va da naștere?

Orice lucru microscopic este vast. Priviți întregul univers – este vast. Cosmosul este vast. Însă este un lucru simplu faptul că voi sunteți apogeul întregii creații. Și voi sunteți cei care deţin sursa cunoașterii, a bucuriei și a adevărului absolut. Asta sunteți voi cu adevărat și este un lucru care vă aparține. Deci de ce să nu-l aveți? Oamenii îmi spun uneori că nu pot să creadă că îl pot avea fără să plătească. I-am întrebat: „De ce?" „Pentru că dacă nu primim un lucru plătit, putem merge în instanță." Mi-am spus: „Această minte umană nu înțelege că acesta este un lucru care vă aparține, este propriul vostru proces evolutiv”. Și ce ați plătit până acum pentru el? Nimic. Vreți să spuneți că Dumnezeu înțelege banii și băncile? În niciun caz. Acestea sunt probleme, complicații create de om.

În interiorul vostru se află un Spirit frumos, care este reflectat în inima voastră. Și de asemenea aveți o Mamă, care este propria voastră Kundalini. Asta nu are nicio legătură cu păgânismul sau așa ceva – să numești ceva păgânism doar pentru a-l respinge. Dacă indienii trebuie să învețe știința de la voi, de ce să nu dobândiți și voi cunoașterea rădăcinilor de la indieni? Ce este greșit?

Dar am văzut că oamenii urmează lucruri false foarte ușor, până și în religie! Trebuie să verificați mai întâi caracterul celor care vorbesc despre Dumnezeu și religie. Sunt ei sinceri? În al doilea rând, cum sunt discipolii lor? Au dobândit ei vreo putere? Au cunoaștere? Până când nu verificați aceste lucruri, n-ar trebui să urmați acei oameni falși. Iar falsitatea este așa de incoerentă, așa de evidentă; dacă recurgeți la logica voastră, veți descoperi falsitatea. Ce rost are să folosești lucruri false? Dacă realitatea este în interiorul vostru, de ce să nu o atingeți? De fapt voi sunteți Spiritul, care este atât de frumos. Trebuie să vă acceptați și să vă onorați pe voi înșivă, să vă respectați.

O altă problemă în Occident este obiceiul de a vă simți vinovați, pe care Eu chiar nu o înțeleg. De ce vă simțiți vinovați? În fond, sunteți cu toții ființe umane, nu zei. Dacă faceți greșeli, ce rost are să vă simțiți vinovați? Dacă ați făcut greșeli, înfruntați-le. Înfruntați-le și terminați cu ele, nu le mai repetați. Dar nu are rost să vă simțiți tot timpul vinovați și să vă blocați centrul de aici, de pe partea stângă, care vă dă, nu numai spondiloză ci și anghină și organe letargice.

Sahaja Yoga din ziua de azi este explicată pe baze științifice. Avem doctori care au dovedit că Sahaja Yoga a vindecat cancerul și alte boli. Avem de asemenea oameni de știință care au dovedit multe lucruri care sunt afirmate în Sahaja Yoga. Așadar totul poate fi demonstrat, și nu sunt doar vorbe fără temei. Și asta este ceea ce trebuie să faceți – să aveți o minte deschisă, ca a unui om de știință, să vă primiți Realizarea și să înţelegeți singuri. Dacă vă veți primi Realizarea, veți dovedi că toți marii sfinți au avut dreptate. De exemplu, Guru Nanak a spus: „Sahaja Samadhi Lago”. Ce înseamnă „Sahaja Samadhi Lago”? Cine înțelege aceste cuvinte? Ce este Samadhi? Toți marii sfinți au vorbit despre asta. Nu vreau să-i menționez pe toți, dar puteți descoperi, după Realizare, că pretutindeni au fost sfinți care au vorbit despre asta. Desigur, ei au fost singuri, nu un grup, dar au fost torturați, chinuiți, spânzurați, otrăviți.

Acum, în ziua de azi, lucrurile sunt diferite. Nu mai poți spânzura o persoană pentru asta. Însă pentru binele nostru trebuie să acceptăm Realizarea. Trebuie să acceptăm acest lucru, pentru că ne aparține de fapt și trebuie să îl avem. Este un lucru foarte, foarte simplu pe care trebuie să îl înțelegeți – faptul că nu puteți rămâne doar la stadiul de ființă umană. Trebuie să existe ceva mai mult pentru voi. Dacă problemele s-ar rezolva prin faptul că sunteți ființe umane, atunci nu ar mai exista probleme deloc. Dar trebuie să fie ceva mai mult de atât. Și acest ceva nu înseamnă să vă radeți capul, sau să purtați veșminte ciudate – nu înseamnă asta. Prin astfel de lucruri nu vă schimbați de fapt.

Este nevoie de o transformare interioară și pentru asta aveți energia Kundalini. Dar acest lucru nu poate fi forțat. Este nevoie să îl cereți. Dacă M-am născut într-o familie creștină, sunt creștină; cei născuți într-o familie musulmană, sunt musulmani, iar cei ce sunt dintr-o familie hindusă, sunt hinduși. Nu este ceva ce poți alege. Trebuie să înțelegeți însă că toate ființele umane se nasc într-o religie sau alta. Dar acea religie este ea reflectată în interiorul lor? Nu! Veți descoperi că ori de câte ori au ocazia, vor face lucruri contrare învățăturilor din religia lor. Motivul este că ei nu au dobândit puterea acelei religii în interior.

Numai după ce veniți la Sahaja Yoga, veți fi uimiți – Eu Însămi sunt uimită de modul în care oamenii au renunțat la droguri, au renunţat la alcool, peste noapte. Nu e nevoie să spun asta nimănui, pentru că dacă spun să nu beți, jumătate dintre voi vor pleca. Deci este în regulă, voi intrați în acea zonă, în care puteți da Realizarea altora, în care puteți diagnostica bolile, în care puteți vindeca oamenii. Dincolo de asta, primiți întreaga cunoaștere, care este atât de subtilă, care este reală. Toate celelalte forme de cunoaștere se numesc avidya – adică non-cunoaștere și nu cunoaștere. Adevărata cunoaștere este cunoașterea Spiritului, care nu poate fi contestată, nu poate fi schimbată, ea există, a existat și va exista.

Toate aceste lucruri au fost spuse și de alții. Singura diferență este că în ziua de azi trebuie să aveți experiența reală a acestui lucru. Este singura diferență. Iar această experiență are loc în masă. Mii de oameni își pot primi Realizarea Sinelui. Este binecuvântarea acestor timpuri moderne care sunt numite Ghor Kali Yuga, timpurile cele mai negre. Acesta este timpul când oamenii trebuie să își primească Realizarea, iar asta se întâmplă pretutindeni în lume. Nu cred că vă pot explica Sahaja Yoga într-un timp atât de scurt. De altfel, am ținut atât de multe discursuri în engleză și multe altele în alte limbi. Dar ce rost are să vorbim despre asta?

Așa cum am spus mereu, avem atât de multe lumini frumoase aici. Pentru a le vedea trebuie doar să apăsați întrerupătorul, pentru că totul este implementat. Dar dacă încep să vă spun întreaga istorie despre cum a fost descoperită electricitatea, cum a fost adusă la Londra și apoi la Royal Albert Hall, vă veți plictisi cu siguranţă. Cel mai bun lucru este să aprindem propria voastră lumină.

Ați văzut în fotografiile de azi, toți Sahaja Yoghinii stăteau jos, iar deasupra capului lor era lumină. De asemenea, sunt multe alte fotografii cu copii, copii ai Sahaja Yoghinilor – născuți în Sahaja Yoga. Ei s-au născut realizați și au o lumină în jurul capului – se poate vedea asta. Toate acestea se întâmplă, poate, pentru a vă dovedi ceva. Dar aceste aparate foto sunt un lucru extraordinar – am văzut. Oameni ce obișnuiau să lucreze prin hipnoză și să utilizeze trucuri, au fost demascați cu ajutorul aparatelor foto. Iar în ce Mă privește camerele foto arată astfel de lumini. Deci, trebuie să spun că aceste timpuri moderne sunt speciale, sunt timpuri în care s-au descoperit aparatele foto, care pot într-adevăr, într-un fel sau altul, să fotografieze aceste vibrații.

Este greu pentru oameni să renunțe la condiționările lor, pentru că se gândesc: „Ne-am născut în credința asta, în mediul ăsta”. V-aţi născut în mijlocul lor, dar voi nu sunteți una cu ele. Pentru a fi cu adevărat una cu acea credință, oricare ar fi religia în care v-aţi născut, trebuie să fiți un suflet realizat. Pentru a fi un englez adevărat, trebuie să fiți un suflet realizat, altfel nu puteți fi. Pentru a fi un indian adevărat, trebuie să fii un suflet realizat. Voi nu cunoașteți măreția țării voastre. Nu știți ce este țara voastră. De exemplu, v-au spus că am afirmat că Anglia este inima. Acum aveți dovada. Inima universului este Anglia. De aceea tot ce este în această țară circulă peste tot. Orice este greșit aici circulă peste tot. Desigur, acum avem jurnalismul galben și tot acest nonsens din mass-media, dar chiar și asta se răspândește. Deci, vă aflați într-un loc foarte important, care este inima universului. Iar dovada este arătată de aparatele foto. Au scos doar o mică parte a fotografiei, altfel ați fi văzut inimi, inimi, inimi peste tot.

Deci pentru a simți că sunteți aici, în Anglia, trebuie să simțiți  și ceea ce nu ați simțit încă, adică realitatea Angliei. Iar realitatea poate fi simțită, doar atunci când vă aflați pe tărâmul realității. Iar acest tărâm al realității se află în interiorul vostru și este foarte ușor de atins. Așadar, puterea care vă duce pe acest tărâm este Kundalini, și este însăşi dorința pură. Dacă aveți dorință pură, acest lucru chiar se va întâmpla. Dar dacă sunteți aroganți, dacă sunteți aici pentru a critica, sau pentru a face comentarii, Kundalini nu se va ridica. Trebuie să aveți dorință pură pentru a deveni Spiritul, atât.

Totul depinde de un singur lucru, acela ca voi să aveți dorința pură. Nu trebuie să plătiți nimic, nu trebuie să vă gândiți la nimic, nu trebuie să spuneți mantre, nimic. Trebuie să aveți doar dorința pură de a fi Spiritul. Pentru că, așa cum știți, în economie, în general, dorințele nu pot fi în totalitate satisfăcute. Însă odată ce atingeți acea stare a Spiritului, deveniți cel care dăruieşte. Singura dorinţă pe care o mai simțiți este: „La câţi oameni aş putea să dau Realizarea? Câți oameni pot fi salvați?” Și asta fără nicio urmă de ego. Veți vedea că după Realizare, veți începe să vorbiți la persoana a treia. E o stare minunată în interiorul vostru, aflată în stare latentă, și pe care trebuie să o atingeți.

Un alt lucru pe care trebuie să vi-l spun este faptul că astăzi Sahaja Yoga este un eveniment colectiv. Nu înseamnă să stați acasă și să faceți Sahaja Yoga – nu e asta. Voi sunteți parte integrantă din întreg. De exemplu, dacă tai o unghie, nu mai crește. Așadar trebuie să veniți în colectivitate. Nu trebuie să plătiți nimic, ci trebuie să veniți în colectivitate. Din moment ce noi nu luăm bani pentru a întreține temple mari, mari instituții, trebuie să înțelegeți că locul în care oamenii simt această Putere Atotpătrunzătoare este cel mai bun loc în care puteți merge. Și nu ar trebui să vă gândiți la cum arată sala, unde fac ei toate astea, sau ce fel de oameni sunt acolo, pentru că ușa în Sahaja Yoga este deschisă pentru toți. Uneori ne trezim chiar și cu oameni bolnavi mintal. Nu contează. Unii dintre ei chiar scapă de probleme. Unii dintre ei chiar se vindecă. Noi nu criticăm pe nimeni. Lăsăm toată lumea să vină. Și sunt uimită de faptul că până acum cei care au venit la Sahaja Yoga au ajuns cu toții la cunoașterea Sinelui. Vă urez mult succes!

Vom face o scurtă meditație chiar acum și sunt sigură că vă veți primi cu toții Realizarea Sinelui, fără nicio îndoială. Știu că vă trec prin cap multe întrebări – nu contează. Puteți să le scrieți și să Mi le trimiteți. Vă vom răspunde. Dar toate aceste întrebări care Mi se pun – am ajuns să fiu expertă, răspunzând la atât de multe în ultimii 21 de ani. Deci pot să vă răspund la toate, fără îndoială. Dar asta este doar o acrobație mentală. Voi trebuie să cereți să aveți experiența a ceea ce sunteți de fapt. Ce rost au discuțiile, argumentele, conferințele? Ce ați obținut din toate astea?

Deci este foarte important doar să cereți Realizarea Sinelui. Acum, cei care nu o doresc, Eu nu pot forța Realizarea asupra lor. Libertatea voastră ca ființe umane este venerată, nu este numai acceptată, ci și venerată. Dacă vreți să mergeți în infern, puteți merge. Dacă vreți să mergeți în Rai, puteți merge de asemenea în Rai. Deci acest lucru nu poate fi forțat asupra voastră. Așa cum am spus, numai dorința pură vă va ajuta să vă primiți Realizarea. Cei care nu-și doresc Realizarea, ar fi mai bine să părăsească sala, și nu să stea aici privindu-i și criticându-i pe ceilalți. Ar fi o idee mult mai bună să îi lase pe ceilalți să facă experimentul.

A fost o oportunitate faptul că soțul Meu a primit o funcție în Anglia, iar Eu am putut veni de asemenea aici. A fost o experiență importantă, pentru că am observat că acesta este locul în care dacă Sahaja Yoga va fi stabilizată,  se va răspândi foarte bine pretutindeni. Și s-a răspândit. Uimitor însă, a avut un impact mult mai mare în Rusia, un impact mai mare în Blocul de Est. Și asta pentru că ei nu au avut acces la religie. Imaginați-vă! Au fost tabula rasa. Nu au avut idei preconcepute. Și nu veți crede, dar în Rusia am avut întotdeauna programe pe stadioane mari, în prezența a 16 -18 mii de oameni. Iar acolo oamenii stau pe pământ şi își primesc Realizarea cu toții. În Blocul de Est, toți își primesc Realizarea. Așadar, aici libertatea fără limite ne-a adus în pragul nebuniei. De aceea atenția noastră nu este prea bună. Dar în ciuda acestui lucru, Sahaja Yoga s-a extins. Nu aș fi putut face această muncă în țările comuniste. Numai în țările democrate o puteam face.

Dar acum Rusia și toate țările din Blocul de Est având un așa-zis regim democratic, am avut șansa să pătrundem și acolo. Iar ei nu ar accepta niciun guru fals. Cu toții au fost alungați. Nu știu cum și-au dat seama de natura lor. Știu doar că scriitorii ruși sunt foarte introspectivi, foarte introspectivi. Ei fac analiza introspectivă a eroului sau eroinei din cărțile lor. În timp ce în țările democratice, oamenii nu se introspectează! Acesta poate fi unul din motivele pentru care rușii sunt foarte introspectivi.

Așadar depinde de voi să acceptați sau să nu acceptați Realizarea. Așa cum am spus, acest lucru nu poate fi forțat asupra voastră. Însă totul funcționează atât de frumos. Există câteva lucruri pe care vă voi spune cum să le faceți și sunt sigură că totul va decurge foarte bine în această seară.

Deci din nou îi rog pe cei care nu-și doresc Realizarea să plece. Este mai bine pentru noi și ar fi drăguț din partea lor. În primul rând, vă rog să vă descălțați, pentru că Mama Pământ – așa cum am spus, voi vă aflați în inima universului... Deci dacă ați putea să vă descălțați, va fi mult mai bine. Nu vă puteți imagina că, stând pe scaun, vă puteți primi Realizarea. Nu trebuie să mai mergeți în Himalaya sau în altă parte – nimic  de acest gen.

În regulă. Ar putea să vină cineva să le arate? Dl. doctor, puteți veni aici? Dânsul este dl doctor Spiro din Anglia. Acum, înainte de toate vă voi arăta cum să vă hrăniți propriii centri. Este foarte simplu. Pentru că trebuie să știți că, dacă centrii au probleme, atunci Kundalini are nevoie de timp pentru a se ridica. Deci două lucruri sunt foarte importante, aș spune – sau le putem numi condiții.

În primul rând, aşa cum v-am spus, nu trebuie să vă simțiți vinovați. Dacă vă simțiți vinovați, acest centru de pe partea stângă captează. Iar astăzi captează! Este cumva la modă, sau, așa cum se spune, „este în trend să te simți vinovat” – să fii nefericit, să arăți că ești foarte nefericit. Oamenii nu înțeleg persoanele fericite. De exemplu, am fost în Franța. Mi s-a spus încă de la început că oamenilor nu le va plăcea că arăt atât de fericită. „Chiar așa?”, am spus. „Da, sunt foarte nefericiți.” Am întrebat: „De ce?”. „Așa sunt ei”. „Sunt îngrijorați că lumea va fi distrusă în curând.” În regulă! Așa că Mi-am început discursul cu „Les miserables”.

Așadar nu trebuie să avem o astfel de atitudine față de noi înșine. În primul rând, nu trebuie să vă simțiți vinovați. Vă rog din nou și din nou să nu vă simțiți vinovați. Aici nu trebuie să vă spovediți, nu e nimic pentru care să vă simțiți prost. Trecutul a trecut, s-a încheiat, nu mai există. Viitorul de asemenea nu există. Dacă trebuie să fiți în prezent, atunci uitați pentru moment trecutul.

În al doilea rând, este foarte important să-i iertați pe toți. Mulți Mi-au spus că este foarte greu să ierți. „De ce?” – am spus Eu. În mod logic, dacă iertați sau nu iertați, nu faceți nimic de fapt. Ce faceți în definitiv? Nimic. Dar dacă nu iertați, atunci vă lăsați pe mâini rele. Deci în timpul procesului de ridicare a energiei Kundalini, vă rog să iertați pe toată lumea. Și dacă iertați înainte de Realizare, este foarte bine, pentru că pe urmă acest centru captează.

El se află în dreptul chiasmei optice, închis în felul acesta. Este centrul cel mai îngustat în aceste timpuri moderne. Dar dacă iertați, el se deschide iar Kundalini poate urca. În realitate, ați suferit prea mult, prinși în mrejele unor oameni malefici, iar astăzi ați putea rata din nou ocazia, și e posibil să nu vă primiți Realizarea Sinelui dacă nu iertați. Nu vă gândiți la cei ce v-au greșit, este o bătaie de cap. Doar spuneți că îi iertați pe fiecare dintre ei. „Iert pe fiecare în parte”. Sau puteți spune: „Îi iert pe toți”. Este cel mai bine. Veți fi mai ușurați.

Acum vă voi arăta ce trebuie făcut. Nu închideți ochii pentru moment. Așezați mâna stângă confortabil pe genunchi, spre Mine. Trebuie să vă simțiți confortabil. Dacă vă strânge ceva la gât, în talie sau oriunde în altă parte, vă rog desfaceți-l. Trebuie să vă simțiți comod. Acum așezați mâna stângă în felul acesta (n.t. cu palma în sus) – este un mod simbolic de a arăta faptul că doriți să vă primiți Realizarea Sinelui. Partea stângă reprezintă puterea dorinței, iar partea dreaptă este puterea acțiunii. Veți ști toate aceste lucruri. Nu vă va lua mult timp să le învățați.

Iar acum puneți mâna dreaptă mai întâi pe inimă, pentru că în inimă este reflectat Dumnezeu Atotputernic în forma Spiritului. Iar apoi trebuie să puneți mâna dreaptă pe partea stângă a abdomenului, în partea de sus, pentru că partea stângă se va curăța prin intermediul dorinței pure. Lucrăm pe partea stângă.

Acum, dacă sunteți Spiritul, deveniți propriul vostru stăpân, deveniți propriul vostru ghid, sunteți propriul vostru guru. Deci acesta este centrul la care deveniți Sinele, propriul guru, care a fost creat de toți profeții, vizionarii și sfinții. A fost creat pentru noi, iar noi trebuie doar să-l trezim. Odată trezit, nu trebuie să vă mai spun care este religia voastră. O urmați voi înșivă în mod automat.

Apoi, mai jos, se află centrul din această zonă. Este centrul cunoașterii pure – oamenii sunt surprinși să afle că acolo rezidă cunoașterea pură. Dar ea există acolo. Cum de este acolo și cum se manifestă ea la nivelul creierului, veți afla mai târziu cum se întâmplă toate acestea. Deci ea se află în partea inferioară stângă a abdomenului. Este cunoașterea pură, numită Shuddha Vidya.

Apoi ridicați mâna dreaptă în zona superioară stângă a abdomenului, apoi din nou pe inimă. Apoi puneți mâna dreaptă la încheietura gâtului cu umărul – unde v-am spus că este chakra Vishuddhi stâng, care captează – și întoarceți capul spre dreapta.

Apoi vă rog duceți mâna dreaptă pe frunte și plecați capul în față cât de mult posibil. Aici trebuie să iertați pe toată lumea. Și vă rog nu vă simțiți vinovați. Acum duceți mâna dreaptă în partea din spate a capului și lăsați capul pe spate. Aici, doar pentru propria voastră satisfacție, trebuie să cereți iertare de la Puterea Divină. Dacă ați comis greșeli, lăsați Puterea Divină să vă ierte. Este doar pentru satisfacția voastră, o spun din nou. Nu vreau să vă simțiți vinovați și să vă numărați greșelile.

Acum întindeți palma complet. Centrul palmei este foarte important, pentru că trebuie să puneți centrul palmei pe cap, pe fontanelă, unde ați avut zona moale în copilărie. În India această zonă este numită talu – osul moale. Apăsați bine. Ei bine, aici este foarte important ca degetele să fie în extensie, inclusiv degetul mare, astfel încât să creați presiune. Acum plecați capul cât de mult posibil și rotiți palma în sens orar, foarte lent, pe această zonă. Vă rog, în primul rând plecați capul, plecați capul. Întindeți bine degetele, întindeți-le, altfel nu puteți... Trebuie să rotiți de șapte ori. Apăsați. Nu mișcați mâna, ci scalpul. Rotiți scalpul. Bine. De șapte ori.

Asta este tot ce avem de făcut. Trebuie să faceți experimentul numai în această seară. Nu trebuie să-l faceți mai târziu, nu trebuie să vă amintiți nimic. Odată ce sunteți un suflet realizat, sunteți diferiți. De exemplu, dacă trebuie să ajungeți undeva sus, trebuie să urcați. Dar odată ce sunteți acolo, nu mai urcați – asta este tot. Odată ce atingeți acea stare, nu trebuie să mai faceți nimic.

Oricum, dacă ajungeți la centrele noastre, vi se va explica totul, vi se va spune totul și nu veți avea de plătit nimic. Poate vi se va cere o mică contribuție pentru întreținerea acelui loc – este posibil. Dar până acum, din câte știu, aceste sume sunt acoperite, în cea mai mare parte, de cei care sunt deja Sahaja Yoghini sau de către centrele respective. Pentru că până la urmă trebuie să plătim pentru această sală. Iar ei au strâns acești bani. Ultima dată am plătit Eu. De data asta nu știu cum au aranjat totul. Și Mi-au înapoiat și Mie banii. Deci, Sahaja Yoghinii simt că trebuie să facă ceva pentru voi. Ei înșiși fac asta și organizează totul. Voi însă nu veți fi constrânși să faceți nimic și nu este în niciun caz responsabilitatea voastră să plătiți ceva.

Deci acum va trebui să închideți ochii. Ar fi bine să vă scoateți ochelarii, pentru că nu trebuie să deschideți ochii până nu vă spun Eu. Scoateți-vă ochelarii. Este bine și pentru vedere. Acum – nu trebuie să spuneți mantre, rugăciuni, nimic și nu trebuie să vă forțați atenția pe ceva anume. Ea se va îndrepta automat. Lăsați-vă libere atenția, gândurile. Nu vă îngrijorați dacă aveți încă gânduri. Nu contează. Totul va fi purificat de Kundalini. În regulă.

Acum vă rog puneți mâna dreaptă pe inimă, picioarele ușor depărtate unul de celălalt, mâna stângă așezată confortabil pe genunchi. Iar acum închideți ochii. La acest centru al inimii trebuie să puneți o întrebare fundamentală în inima voastră. Se poate spune că funcționează ca un computer. Trebuie să puneți o întrebare în inima voastră. Îmi puteți spune Shri Mataji sau Mamă, cum doriți. Întrebați de trei ori în inima voastră: „Mamă, sunt eu Spiritul?" Puneți această întrebare în inima voastră.

Așa cum v-am spus, dacă deveniți Spiritul, deveniți propriul vostru stăpân. Așa că acum vă rog duceți mâna pe partea stângă superioară a abdomenului. Apăsați tare aici și puneți o altă întrebare importantă de trei ori: „Mamă, sunt eu propriul meu stăpân?” Puneți această întrebare de trei ori. Așa cum v-am spus, nu pot să forțez Realizarea Sinelui asupra voastră. În același mod, nu pot forța cunoașterea pură asupra voastră. Trebuie să o cereți.

Acum vă rog duceți mâna în partea inferioară stângă a abdomenului. Aici este un centru care are șase petale. Deci de șase ori trebuie să cereți: „Mamă, Te rog dă-mi cunoașterea pură”. Imediat ce cereți cunoașterea pură, Kundalini începe să se ridice. Deci trebuie să ne curățăm centrii de mai sus cu toată încrederea în noi înșine. Trebuie să știți că voi, ca ființe umane, reprezentați chintesența evoluției. Și trebuie să aveți încredere deplină în voi înșivă. Nu vă înjosiți în niciun fel și nici nu vă simțiți inferiori față de alții. Deci acum, duceți mâna dreaptă în partea superioară a abdomenului, pe partea stângă și apăsați tare. Aici trebuie să spuneți cu toată încrederea, de zece ori: „Mamă, eu sunt propriul meu stăpân”. Vă rog să spuneți asta de zece ori.

V-am spus deja că voi nu sunteți acest corp, această minte, intelectul, aceste emoții, ego sau condiționări, ci sunteți Spiritul pur. Deci duceți acum mâna dreaptă pe inimă; aici trebuie să spuneți cu toată încrederea, de 12 ori: „Mamă, eu sunt Spiritul pur”. Vă rog spuneți asta de 12 ori. Trebuie să vă acceptați poziția înainte de toate. Vedeți, un rege, înainte de a lua tronul, trebuie să spună: „Accept tronul”. În același mod, vă rog spuneți de 12 ori: „Mamă, eu sunt Spiritul pur”.

Trebuie să știți că această Putere Atotpătrunzătoare a Iubirii Divine este oceanul de iubire, compasiune și beatitudine, este oceanul cunoașterii absolute. Dar mai presus de orice, este oceanul iertării. Și indiferent ce greșeli ați comis, ele pot fi ușor dizolvate în acest ocean imens al iertării. Așa că vă rog să vă iertați pe voi înșivă. Nu aveți dreptul, în niciun caz, să vă condamnați singuri. Acum duceți mâna dreaptă la încheietura gâtului cu umărul și întoarceți capul spre dreapta. Aici trebuie să spuneți de 16 ori cu toată încrederea: „Mamă, eu nu sunt deloc vinovat”. Văd că acesta este centrul care captează cel mai mult astăzi aici, în Anglia. Spuneți emfatic: „Nu sunt deloc vinovat”.

V-am spus deja că dacă iertați sau nu iertați, voi nu faceți nimic. Este logic. Dar dacă nu iertați, veți fi sub influența unor forțe negative. Iar voi suferiți din cauza asta, în timp ce persoana care v-a creat necazuri este foarte fericită. Deci acum, în aceste circumstanțe, trebuie să iertați pe toată lumea, fără să vă gândiți la cineva anume. Iertați în general. Acum duceți mâna pe frunte și aplecați capul cât puteți de mult. Aici trebuie să spuneți, din inima voastră, nu contează de câte ori, dar din toată inima: „Mamă, eu iert pe toată lumea, în general”.

Acum, pentru propria voastră satisfacție, vă rog nu vă numărați greșelile și nu vă simțiți vinovați, ci pentru propria voastră satisfacție, trebuie să cereți iertare Puterii Divine. Acum duceți mâna dreaptă în spatele capului și lăsați capul pe spate cât de mult posibil. Aici trebuie să spuneți: „Putere Divină, Te rog iartă-mă dacă am făcut ceva greșit în mod conștient sau inconștient”. Și asta trebuie să spuneți din toată inima, nu contează de câte ori.

Acum, ultimul centru este cel mai important. Pentru asta trebuie să întindeți bine palma și să puneți centrul palmei pe fontanelă, unde ați avut zona moale în copilărie. Și acum aplecați capul în față. Apăsați tare. Întindeți bine degetele. Acum, plecați capul, întindeți bine palma – este  foarte important. Din nou spun că îmi pare rău, dar nu pot forța Realizarea Sinelui asupra voastră. Trebuie să Mi-o cereți. Acum vă rog rotiți palma, sau mai bine spus, rotiți scalpul, încet, de șapte ori, în sens orar, spunând de șapte ori: „Mamă, Te rog dă-mi Realizarea Sinelui”. Trebuie să o cereți voi. Nimeni nu o poate forța asupra voastră. De șapte ori.

Acum vă rog coborâți mâinile. Așezați palmele spre Mine, în felul acesta și priviți-Mă fără să gândiți. Priviți-Mă fără să gândiți.

Acum vă rog duceți mâna dreaptă deasupra capului, plecați capul, iar cu mâna stângă verificați dacă se simte o briză răcoroasă ieșind din capul vostru, din zona fontanelei. Aplecați capul și verificați singuri. Unii vor simți o briză caldă, alții vor simți o briză răcoroasă. Unii o vor simți în apropierea fontanelei, alții mai sus. Nu puneți palma pe cap, ci la o oarecare distanță de cap și verificați voi înșivă, mișcând mâna stângă, dacă simțiți o briză rece sau caldă ieșind din fontanela voastră. Aplecați capetele în față, vă rog. Acum vă rog schimbați și verificați cu mâna dreaptă. Aplecați capul. Verificați voi înșivă dacă simțiți o briză răcoroasă sau una caldă, ieșind din fontanela voastră. Unii o pot simți foarte sus, alții la o distanță mică de cap. Acum din nou, cu mâna stângă. Vă rog, îndreptați mâna dreaptă spre Mine. Plecați capul din nou și verificați singuri. Unii simt puțin mai departe.

Acum, ridicați ambele mâini spre cer și lăsați capul pe spate, în felul acesta și puneți oricare din următoarele întrebări, de trei ori: „Mamă, este aceasta briza răcoroasă a Sfântului Duh?”, sau „Mamă, este aceasta Puterea Atotpătrunzătoare a Iubirii Divine?” sau „Mamă, este aceasta Ruh sau Brahmachaitanya?”. Puneți una din aceste întrebări în inima voastră, de trei ori – oricare dintre ele. Acum, vă rog lăsați mâinile jos. Vă veți simți foarte relaxați. Și acum puneți mâinile în felul acesta.

Cei care au simțit o briză răcoroasă sau o briză caldă ieșind din zona fontanelei, sau în vârful degetelor, sau în palme, vă rog să ridicați ambele mâini. Dumnezeu să vă binecuvânteze!

Asta este. Cu toții ați primit-o. Acum vă rog aveți încredere în voi înșivă, aveți încredere, că v-ați primit Realizarea Sinelui. Nu o irosiți. Este plină de pace și tot felul de miracole vor începe să apară în viața voastră. Foarte mulți vă pot confirma acest lucru, că au avut multe miracole în viața lor. Însă cel mai important lucru este faptul că deveniți o ființă universală, deveniți o ființă colectivă. Și atunci vă dați seama ce potențial ați avut în interiorul vostru. Respectați-vă pe voi înșivă și respectați-vă Realizarea Sinelui. Dumnezeu să vă binecuvânteze pe toți!

Mi s-a spus că ați primit fluturași cu adresele tuturor centrelor pe care le avem. Vă rog să aveți grijă de propria voastră Realizare. Cei care nu au simțit prea clar, să nu se îndoiască. Ar trebui să meargă să se convingă ei înșiși. În acele centre veți fi ajutați și vi se va explica totul. Vă rog să înțelegeți că trebuie să creșteți. Acesta este doar începutul, care trebuie să crească. Dumnezeu să vă binecuvânteze!

Sahaja Yoghin: Aș dori să vă rețin atenția încă un moment. La intrare, când ați prezentat biletul trebuie să fi primit o foaie albastră. Pe foaie aveți toate detaliile programelor noastre ce vor urma. Acestea sunt: duminică, 27 iunie, adică duminica aceasta, la ora 15.00, apoi marți, marțea viitoare, pe 29 iunie, la ora 19:00. Locul unde se vor ține este Remembrance Hall, Flood street, în Chelsea. Pe spatele foii găsiți detalii pentru programele ținute peste tot în Londra, săptămânal. Acestea sunt întâlniri regulate care au loc săptămânal și, așa cum a spus Shri Mataji, vă recomandăm cu încredere să veniți la aceste întâlniri iar acolo vă putem arăta cum să meditați acasă, cum să simțiți chakrele, cum să vă curățați chakrele și cum să vă echilibrați sistemul subtil. Dacă sunteți din afara Londrei, aveți pe foaie numere de telefon din toată țara. Dacă nu ați primit unul din acești fluturași, îi puteți găsi la intrarea principală. Vă mulțumesc foarte mult.

Shri Mataji: Mâine, la ora 23:45, va fi aici cu noi un suflet mare, care este Sahaja Yoghin.

(Shri Mataji adresându-se unor muzicieni): Veniți. Ce mai faceți? Oamenii aceștia au încercat să vă contacteze dar nu v-au găsit. De fiecare dată lipseați.

Și vom avea un program cu ei mâine, la 23:45 – vor începe la această oră. Deci dacă aveți timp, vă rog să veniți; voi fi prezentă aici la programul lor.

Vă mulțumesc foarte mult. Vă mulțumesc. În mod sigur îi cunoașteți. Nu este nevoie să vă spun numele lor. Sunt persoane foarte cunoscute, mai cunoscute decât Mine: Shivkumar Sharma și Ghulam Mustafa.

(Shri Mataji vorbește cu cei doi muzicieni) Unde ați fost? Ce ați făcut? Le-am spus să vă contacteze pentru că își doreau să veniți la Cabella să cântați de data asta. Numai că nu v-au putut contacta. Nu-i așa? Deci ce facem? Când vă întoarceți?