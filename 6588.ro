17 august 1991
Public Program
Štvanice, Prague (Czech Republic)
Primul Program Public Praga, Cehia 17 august 1991

Mă plec în faţa tuturor căutătorilor adevărului! Trebuie să vă spun de la bun început că adevărul este ceea ce este. Nu-l putem conceptualiza şi nici nu-l putem modifica. Din păcate nu putem nici să-l cunoaştem prin această conştiinţă omenească. Trebuie să devenim o fiinţă mai subtilă pentru a cunoaşte adevărul; adică trebuie să devenim Spiritul. Pentru asta trebuie să înţelegeţi că e un proces evolutiv viu. Este un eveniment viu din interiorul nostru, care vă face să fiţi Spiritul şi pentru care nu puteţi plăti. Nu puteţi face niciun efort, însă el se petrece pur şi simplu, pentru că sunteţi căutători ai adevărului. Tot ce vă spun trebuie să ascultaţi cu mintea deschisă a unui om de ştiinţă. Dacă se dovedeşte a fi adevărul, trebuie să acceptaţi ca nişte oameni cinstiţi, pentru că este spre binele vostru şi spre binele întregii lumi. Vedem aici flori frumoase, dar le considerăm ceva firesc. Nici măcar nu ne trece prin cap că ele au apărut din nişte semincioare! Uitaţi-vă la ochii noştri, ce aparat foto minuscul constituie! Dar noi îi considerăm ceva firesc. Aşadar trebuie să înţelegeţi că există o putere care face această muncă vie. Deci cel dintâi adevăr este că nu sunteţi acest corp, această minte, acest ego sau condiţionările, ci sunteţi Spirit pur.

Cel de-al doilea adevăr este că există o putere subtilă a iubirii divine care face toată munca vie. Numai prin acea putere am evoluat noi de la amibă până la acest stadiu şi mai avem de făcut un mic salt pentru a obţine, a cunoaşte adevărul. Noi nu cunoaştem adevărul absolut. Din acest motiv ne certăm unii cu alţii, ne luptăm unii cu alţii şi purtăm războaie! Dar dacă am şti cu toţii adevărul, am vedea că el este unul singur. Mă vedeţi cu toţii că stau aici, ştiţi cu toţii că stau aici, nu există nicio dispută despre asta. Dar când deveniţi Spiritul, puteţi simţi această Putere Atotpătrunzătoare pe care n-aţi mai simţit-o niciodată înainte. O simţiţi în vârfurile degetelor voastre şi mai simţiţi şi adierea răcoroasă a Duhului Sfânt ieşindu-vă din fontanelă. În Biblie, Dumnezeu Atotputernic este Dumnezeu Tatăl, şi există şi Dumnezeu Fiul. Iar al treilea element al Trinităţii este Duhul Sfânt. Dar cum se poate să fie Tatăl şi Fiul, şi nicio Mamă? Femeilor li se spune „cetăţeni de mâna a doua", pentru că se afirmă că Ea nu se afla la masă alături de cei doisprezece apostoli la Cina cea de Taină. Dar atunci de unde Pavel care n-a stat nici el la masă? Însă oamenii au simţit-o pe Mama lui Christos ca pe o Zeiţă şi de aceea i-au spus Madona. Şi nu înţeleg cum se face că cei care n-o acceptă ca Zeiţă se duc în Polonia şi o venerează drept Madona Cea Neagră! În acelaşi fel, oamenii au creat probleme în fiecare religie, pentru că au vrut s-o organizeze după bunul lor plac. Aşa că au ajuns la concluzia că nu există Dumnezeu, pentru că, indiferent ce religie urmau, puteau săvârşi orice păcat. Aşa că şi-au pierdut credinţa în Dumnezeu. Dar când deveniţi Spiritul, ştiţi că există Dumnezeu Atotputernic şi iubirea Lui, Puterea Lui vie şi atotpătrunzătoare.

Prin Sahaja Yoga se poate dovedi că există Dumnezeu şi că există puterea iubirii Lui. A crede orbeşte sau a nu crede în Dumnezeu este acelaşi lucru. Mulţi vin şi-mi spun: „Mamă, ne rugăm lui Dumnezeu şi nu se întâmplă nimic. Suntem exact ca aceia care nu cred în Dumnezeu.” Motivul e că nu sunteţi conectaţi cu Dumnezeu! Dacă acest aparat nu este conectat la sursa de energie nu funcţionează. Dacă telefonul vostru nu este conectat nu funcţionează. Aşadar mai întâi să dobândim conexiunea cu această Putere Atotpătrunzătoare. Şi aveţi cu toţii în interior această capacitate divină. Puteţi cu toţii să vă primiţi Realizarea Sinelui şi să dobândiţi conexiunea cu această Putere Atotpătrunzătoare. Nu trebuie să fiţi neîncrezători în această privinţă. E aşa de simplu! „Sahaja” înseamnă înnăscut, aşa că toţi aveţi dreptul să dobândiţi această conexiune, Yoga, fără nicio dificultate. Ca rezultat, se pot rezolva toate problemele voastre fizice, mentale şi emoţionale. Chiar şi problemele voastre materiale se rezolvă! Mai presus de orice, intraţi în Împărăţia lui Dumnezeu, care este oceanul bucuriei. Asta vi se întâmplă. Este extrem de simplu, şi nu puteţi obţine asta citind, studiind sau făcând ceva. Nu este un proces mental, ci un eveniment viu.

Azi aţi aflat, cred, despre Kundalini şi despre puterea care există în interiorul vostru. Aşa că mâine o să vă vorbesc despre natura Spiritului. Într-un interval de timp aşa scurt e greu să oferi o imagine completă a acestei cunoaşteri a rădăcinilor. Probabil că am ţinut cel puţin patru mii de prelegeri pe această temă, numai în engleză! De exemplu, aici se află foarte multe lumini pe care le putem aprinde de la un singur comutator, dar dacă v-aş vorbi despre electricitate, istoria ei şi cum a ajuns ea aici, la Praga, v-aţi plictisi. Un singur comutator poate să aprindă lumina, pentru că totul este construit în interior. În acelaşi fel, totul este construit şi în voi, aşa că este mai bine să primiţi Iluminarea şi pe urmă să primiţi cunoaşterea subtilă. Însă, oricum, aş dori să-mi puneţi câteva întrebări. Singura mea rugăminte este să nu-mi puneţi întrebări care n-au legătură cu subiectul. Vă rog, încercaţi să înţelegeţi că n-am venit aici ca să iau ceva de la voi. Am venit să vă dau ceea ce vă aparţine. Puteţi să-mi puneţi întrebări. Luaţi totul de acolo, puteţi să le mutaţi din faţă, pentru că lumea nu mă vede. În regulă, numai să-mi pun ochelarii. Cu voce tare. – Dumneavoastră m-aţi ajutat la Viena - e vorba de urechile ei. Nu aude prea bine. – În regulă, e altceva. O să văd din nou. Ai meditat? Bine, o să mai văd o dată. În regulă, ia loc şi-o să mă mai uit o dată. O să văd mâine. Nu sunt întrebări? Ce oameni minunaţi! [Întrebare neaudibilă] V-am spus de la bun început să nu vă lipsească încrederea şi să nu vă judecaţi. Întrebarea era dacă sunt pregătiţi. Kundalini a voastră ştie totul despre voi. Este mama voastră, mama voastră individuală şi este nerăbdătoare să vă dea a doua naştere. Se aude acum? Pentru a trezi pe Kundalini trebuie să meditezi o perioadă îndelungată. Ce înseamnă asta, să meditezi o perioadă îndelungată? – Aţi făcut deja toate aceste lucruri în viaţa anterioară. De aceea vă aflaţi aici. Aţi fost predestinaţi să vă aflaţi aici.

– Cum vedeţi dumneavoastră viitorul Pământului? – Al cui? – Al Pământului, al Pământului nostru pe care trăim, viitorul lui. – În Praga? – Cum vedeţi dumneavoastră viitorul omenirii? – Măreţ! – Se duc multe războaie în lume în prezent şi sunt foarte violente. Iar întrebarea mea este ce trebuie să vină înainte de a veni bucuria? – Vedeţi, aceste războaie se datorează problemelor din fiinţele umane, care le-au generat. Dacă s-ar putea schimba fiinţele umane, aceste probleme s-ar rezolva automat. Dacă un anumit număr de oameni se schimbă, ei vor declanşa acest proces. S-au schimbat deja câteva mii. Când te schimbi tu, îi poţi schimba şi pe alţii. [Întrebare neaudibilă despre ţigani.] – Orice rasă, fie ţiganii, fie altă rasă, se poate schimba. Acest lucru n-are legătură cu rasa voastră, cu naţionalitatea sau cu religia voastră, n-are nicio legătură. Este ceva interior, înnăscut. Atâta timp cât sunteţi fiinţă umană, acest lucru va funcţiona. Partea cea mai bună este că se înlătură şi toate aşa-zisele karme rele. Numai fiinţele umane cred că fac karme rele, nu şi animalele. [Întrebare neaudibilă despre Christos.] – Desigur, desigur. Dar Christos a spus că cei care nu sunt împotriva noastră sunt cu noi. Toate încarnările şi toţi profeţii au legătură unii cu alţii. Noi îi considerăm separaţi, ceea ce creează ură între oameni. Mai e cineva... – Credeţi că Isus Christos a fost ucis pentru păcatele noastre, pentru a ne ajuta? – Da, a suferit pentru noi. A trebuit să facă asta. Dar, de fapt, încarnările nu suferă niciodată. A trebuit să facă asta, după cum o să vă spun mai târziu, deoarece calea pe care trebuia să meargă prin centrul Agnyei - chiasma optică - era închisă, în felul acesta. Aşa că a trebuit să fie crucificat pentru asta. Mesajul Lui este Învierea, nu crucificarea, Învierea. Dar noi nu mai trebuie să suferim acum.. Iar cei care spun că trebuie să suferiţi greşesc profund.

Suferim noi mai mult decât Christos? – Cum putem să-i ajutăm pe cei care nu vor să primească Realizarea, s-o primească? – Nu puteţi. Nu se poate. Nu puteţi să-i forţaţi. Kundalini este puterea dorinţei pure. Dacă nu aveţi dorinţă pură, eu nu pot să vă încalc libertatea. Trebuie să fie o personalitate ca o sămânţă bună care poate fi sădită în Mama Pământ. Dar trebuie să aveţi dorinţă, altfel nu merge. Nu poţi forţa o sămânţă să încolţească. Domnul are o întrebare. [Întrebare neaudibilă] – Bine, asta e o întrebare bună - dacă ridicând Kundalini a altora şi stabilizându-vă voi înşivă, deveniţi un om drept, iar ceilalţi devin şi ei drepţi. Devin cu adevărat sfinţi: sunt plini de pace, lipsiţi de pofte şi lăcomie. La urma urmei, această lume este făurită de oameni, iar dacă oamenii se schimbă, şi lumea se va schimba. [Întrebare neaudibilă] – Nu ştiu ce spuneţi, nu vă pot urmări. Nu vă faceţi griji pentru mine, n-o să vă spun nimic despre mine. Christos a spus că este Fiul lui Dumnezeu, ceea ce şi era! Dar a spus acest lucru, aşa că L-au crucificat. Oamenii nu vor să audă adevărul până nu sunt suflete realizate. Iar eu nu vreau să fiu crucificată; încă mai am de muncit. Iar pentru că spun că nu poţi lua bani, toţi cei care au făcut din religie o afacere, şi o afacere din răspândirea falşilor guru - toţi sunt împotriva mea. În ziua de azi şi religiile au devenit o afacere, toate religiile au devenit o afacere, aşa că eu nu le sunt pe plac. Nu poţi face afaceri pe seama lui Dumnezeu.

Acum cred că vom face experienţa Realizării Sinelui. Pentru asta, trebuie să spun din nou că nu pot impune nimănui acest lucru în niciun fel. Să rămână în sală numai cei care o vor şi o doresc. Ceilalţi să părăsească sala. Iar cei care nu vor, să nu stea aici, vă rog! Aşadar, de la bun început trebuie să vă spun din nou să fiţi plini de încredere că vă primiţi cu toţii Realizarea. În al doilea rând, sunt trei condiţii pe care trebuie să le înţelegeţi. Prima condiţie este să vă uitaţi trecutul şi să nu vă simţiţi deloc vinovaţi. La urma urmei, sunteţi fiinţe umane şi dacă aţi făcut vreo greşeală, e-n regulă, nu sunteţi Dumnezeu! Sentimentul de vinovăţie este un fel de tortură mentală. De asemenea, când vă simţiţi vinovaţi, se blochează acest centru de aici, de pe partea stângă, şi vă torturaţi fizic, pentru că atunci când acest centru este blocat, vă îmbolnăviţi de angină pectorală, de spondilită, de toate aceste boli. Aşa că ce rost are să vă simţiţi vinovaţi? Vă rog să nu vă simţiţi vinovaţi. Când spun să nu vă simţiţi vinovaţi, mulţi pleacă, pentru că vor să se simtă vinovaţi şi să se îmbolnăvească. A treia condiţie este să iertaţi pe toată lumea, în general. Unii spun că e foarte greu, dar fie că iertaţi, fie că nu iertaţi, nu faceţi nimic. Din nou, dacă nu iertaţi, vă torturaţi pentru nimica toată. Dar nici nu trebuie să vă gândiţi la cei pe care-i iertaţi. Spuneţi doar: „Iert pe toată lumea" şi imediat vă veţi simţi mai bine. Asta-i tot.

Acum, pentru a primi ajutorul Mamei Pământ, trebuie să vă descălţaţi, asta-i tot. Vă rog depărtaţi puţin picioarele. E numai pentru 5-10 minute, doar atât. Acum, aşa cum v-am spus, există două puteri, pe stânga şi pe dreapta... Deci puneţi partea stângă separat şi partea dreaptă separat. Partea stângă reprezintă puterea dorinţei voastre, iar partea dreaptă reprezintă puterea acţiunii. Deci, vă rog să puneţi mâna stângă în poală, în stânga, iar partea dreaptă o vom folosi pentru a ne hrăni centrii de pe partea stângă. Mai întâi o să vă arătăm cum să puneţi mâna pe diferiţi centri de pe partea stângă, pentru a-i hrăni. Deci, vă rog mai întâi să vă uitaţi şi apoi va trebui să închidem ochii. Puneţi mâna dreaptă pe inimă. Acesta este centrul în care se află reflectarea lui Dumnezeu Atotputernic sub forma Spiritului. Kundalini este reflectarea Duhului Sfânt, Mama Primordială. Acum, vă rog, duceţi mâna dreaptă în partea superioară a abdomenului. Acesta este centrul maestrului, al învăţătorului spiritual. Când deveniţi Spiritul, deveniţi propria voastră călăuză. Acum duceţi mâna dreaptă în partea inferioară a abdomenului, pe partea stângă. Acesta este centrul cunoaşterii pure, cu care facem toată munca divină. Apoi duceţi mâna în partea superioară a abdomenului, pe partea stângă. Acum duceţi mâna în unghiul dintre gât şi umăr şi lăsaţi capul pe dreapta. Acest centru se blochează când vă simţiţi vinovaţi. Acum, vă rog, duceţi mâna pe frunte, de-a curmezişul, şi aplecaţi capul cât mai mult. Acesta este centrul unde trebuie să iertaţi pe toată lumea. Acum, vă rog, duceţi mâna dreaptă în spatele capului şi lăsaţi capul pe spate. Acesta este centrul la care, fără să vă simţiţi vinovaţi, fără să vă număraţi greşelile, pentru mulţumirea voastră, trebuie să spuneţi, trebuie să cereţi iertare de la Puterea Divină. Acum trebuie să întindeţi palma. Puneţi centrul palmei pe fontanelă, care a fost un os moale în copilărie. Ţineţi degetele în extensie şi aplecaţi capul în faţă cât puteţi. Apăsaţi bine pielea capului. Ţineţi degetele bine întinse. Aplecaţi capul în faţă.

Acum rotiţi pielea capului de şapte ori, în sensul acelor de ceas, încet. Aplecaţi capul în faţă. Asta-i tot ce aveţi de făcut. Acum, vă rog, depărtaţi uşor picioarele, mâna stângă spre mine şi nu staţi nici prea aplecaţi, nici prea în faţă, ci confortabil. Acum, vă rog, puneţi mâna dreaptă pe inimă. Mâna stângă în poală, îndreptată spre mine. Vă rog, închideţi ochii. Aici trebuie să-mi puneţi de trei ori o întrebare fundamentală - puteţi să-mi spuneţi „Mamă" sau „Shri Mataji”: „Mamă, sunt eu Spiritul? ” Cu voce tare. Dacă sunteţi Spiritul, deveniţi propria voastră călăuză, propriul stăpân. Deci, vă rog, duceţi mâna dreaptă pe partea stângă superioară a abdomenului. Lucrăm numai pe partea stângă. Aici trebuie să puneţi altă întrebare: „Mamă, sunt eu propriul meu stăpân? ” Întrebaţi de trei ori. V-am spus deja că nu pot să vă impun cunoaşterea pură, pentru că vă respect libertatea. Trebuie s-o cereţi voi. Acum, vă rog, duceţi mâna dreaptă în partea inferioară stângă a abdomenului şi apăsaţi tare. Aici trebuie să spuneţi de şase ori, pentru că acest centru are şase petale: „Mamă, te rog, dă-mi cunoaşterea pură. ” De şase ori. În clipa în care cereţi cunoşterea pură, Kundalini începe să se ridice. Acum trebuie să hrănim centrii superiori cu încrederea noastră. Duceţi mâna dreaptă în partea superioară a abdomenului, în stânga. Aici trebuie să spuneţi cu toată încrederea, de zece ori: „Mamă, eu sunt propriul meu stăpân. ” V-am spus deja că nu sunteţi acest corp, nici această minte, nici egoul şi nici condiţionările, ci sunteţi Spirit pur. Acum duceţi mâna dreaptă pe inimă şi aici trebuie să spuneţi cu toată încrederea, de zece ori - de douăsprezece ori: „Mamă, eu sunt Spiritul. ” De zece ori - de douăsprezece ori. Această Putere Atotpătrunzătoare este puterea compasiunii şi a iubirii. Este oceanul cunoaşterii absolute. Tare, cu voce tare. Dar mai presus de orice este oceanul iertării şi, indiferent ce greşeli aţi face, acest ocean le poate dizolva foarte uşor. Deci, vă rog să vă iertaţi pe voi înşivă; puneţi mâna în unghiul dintre gât şi umăr şi lăsaţi capul pe dreapta. Aici, cu toată încrederea, spuneţi de şaisprezece ori: „Mamă, eu nu sunt deloc vinovat. ” V-am spus deja că, fie că iertaţi, fie că nu iertaţi, nu faceţi nimic; dar dacă nu iertaţi, atunci faceţi jocul negativităţii. Deci, duceţi acum mâna dreaptă pe frunte, de-a curmezişul, şi vă rog aplecaţi capul în faţă cât mai mult. Aici trebuie să spuneţi cu toată încrederea - din inimă, nu contează de câte ori: „Mamă, iert pe toată lumea, în general. ”

Acum, vă rog, duceţi mâna dreaptă în spatele capului şi lăsaţi capul pe spate cât se poate de mult. Aici, fără să vă simţiţi vinovaţi şi fără să vă număraţi greşelile, doar pentru propria voastră mulţumire, trebuie să spuneţi - din toată inima, nu contează de câte ori: „O, Putere Divină, dacă am greşit cu ceva, te rog, iartă-mă! ” Acum întindeţi palma cât puteţi, întindeţi palma complet şi aşezaţi centrul palmei pe creştetul capului, cu degetele bine întinse. Vă rog să aplecaţi capul. Aici, la fel, nu pot să trec peste libertatea voastră. Voi trebuie să cereţi Realizarea Sinelui. Deci, rotiţi pielea capului de 7 ori în sensul acelor de ceas şi cereţi: „Mamă, te rog, dă-mi Realizarea Sinelui! ” - de şapte ori. Acum, vă rog, lăsaţi mâinile jos. Vă rog, îndreptaţi ambele mâini spre mine în felul acesta. Acum îndreptaţi aşa mâna dreaptă spre mine. Vă rog, îndreptaţi mâna dreaptă spre mine, aplecaţi capul şi constataţi singuri, cu mâna stângă, dacă există o adiere răcoroasă sau fierbinte care iese din fontanelă. Tare, tare, tare. Dacă e caldă, înseamnă că n-aţi iertat, deci, vă rog, iertaţi şi nu vă simţiţi vinovaţi! Acum, mâna stângă spre mine, dar aplecaţi capul, aplecaţi capul. Acum, vă rog, constataţi cu mâna dreaptă dacă există o adiere răcoroasă care iese din fontanelă sau o adiere fierbinte care iese din fontanelă. Nu puneţi mâna pe cap, ci mai sus. Uneori o simţiţi departe de cap. Acum, vă rog, întindeţi din nou mâna dreaptă. Aplecaţi capul şi vedeţi încă o dată, cu mâna stângă. Acum, ridicaţi amândouă mâinile spre cer, în felul acesta. Tare, tare. Lăsaţi capul pe spate şi puneţi una din aceste întrebări, de trei ori: „Mamă, este aceasta adierea răcoroasă a Duhului Sfânt? ” sau „Mamă, este aceasta Puterea Iubirii Divine? ” sau „Mamă, este aceasta Paramachaitanya? ” Puneţi oricare din aceste trei întrebări, oricare dintre ele, de trei ori. Acum lăsaţi mâinile jos. Îndreptaţi mâinile spre mine, în felul acesta. Deschideţi ochii. Priviţi-mă fără să gândiţi. Cei care au simţit o adiere rece sau caldă, în degete sau în palme, ori deasupra fontanelei, vă rog, ridicaţi amândouă mâinile. Praga! Acum aţi devenit sfinţi cu toţii. Mă plec în faţa voastră, a tuturor! A început viaţa voastră sfântă. Mâine voi veni din nou să vă explic despre Spirit.

Dumnezeu să vă binecuvânteze! Vă rog spuneţi-le şi prietenilor voştri şi chemaţi-i şi pe ei, pentru că o să fiu aici numai mâine. Cei care au simţit adierea răcoroasă sau fierbinte se vor stabiliza mâine, iar cei care n-au simţit o vor simţi.
Dumnezeu să vă binecuvânteze! Mai spuneţi-le să nu vorbească despre acest lucru. Este dincolo de mintea voastră. Păstraţi tăcerea. Nu vorbiţi despre asta.