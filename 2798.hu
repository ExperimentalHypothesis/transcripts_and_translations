„Shri Mahadeva pusztító ereje”, Mahashivaratri Puja, Pune (India), 2001. február 25.

Ma azért vagyunk itt, hogy megünnepeljük a Mahashivaratrit. Nagyon nagy kiváltság mindannyiunk számára, hogy megértsük Shri Mahadevát. Addig, amíg meg nem kaptátok az önmegvalósulásotokat, nem tudjátok megérteni, hogy mi Shri Mahadeva nagyszerű személyisége, jelleme és minden ereje.

Nem könnyű felfogni – és el is érni – az Ő nagyságának mélységét, amíg nem vagyunk alázatosak. Nagyon alázatosnak kell lennünk, hogy elérjük Shri Mahadeva Lótusz Lábait. Amint láttátok, még a Szahaszrarán is át kell lépni ahhoz, hogy ennek a Nagy Személyiségnek a Lótusz Lábai elé kerüljön valaki. Ő túl van, túl van azon, amit mi fel tudunk fogni, de a szívünkben lakozik, mint a Lélek, és önmegvalósulás után nagyon jól visszatükröződik.

De még így is, meg kell értenünk Shri Mahadeva erejét. Nem túl könnyű néhány szóban leírni ezt a nagy Istent.

De az első ereje, amivel Ő maga rendelkezik, az, hogy nagyon megbocsátó Isten: megbocsát. Egy pontig megbocsátja nekünk oly sok bűnünket, megannyi pusztító tevékenységünket, szörnyű elménket, amely mindenki számára megpróbál problémákat okozni. Egy bizonyos pontig! De Ő rendelkezik a legnagyobb pusztító erővel. Pusztítása azért jön olyan hirtelen, mert Ő irányítja az összes elemet. Az összes elemet Ő uralja: a Földanyát és az összes többi elemet, azok kauzális formáin át. Ő ural és mindent elpusztíthat, amit akar, ha úgy találja, hogy valamilyen probléma van.

El kell mondanom, hogy a földrengéseket Ő irányítja, nem Én. Nem vagyok oda a pusztításért. Ő az, aki látja, mi történik ezen a Földön, mi történik az emberi lénnyel.

Mondok egy példát Gujaratról: mindentől eltekintve a gudzsaráti emberek nagyon pénzorientáltak; a tőzsde miatt aggódnak, ez, az, állandóan pénz, pénz, pénz, pénz, pénz. Még ha külföldön is vannak, rendkívül pénzorientáltak. Néha meglepődök. Lehetetlen beszélni velük a Sahaja jógáról. És szeretik a mesterséges típusú dolgokat, például néhány gurut vagy más személyt.

Nem tudom, hogy miért lettek ilyenek, de bármi legyen is az, van egy Bhavnagar nevű régió Gujarat államban. A bhavnagari emberek eljöttek, azokat az ezüst papucsokat, padukákat hozták, hogy megvibráljam. Meglepődtem, örültem annak, hogy legalább ezek az emberek gondoltak erre. Szóval tartottak egy pudzsát és egy havant Bhavnagarban és Barodában is. Ez az a két hely, [amelyet] nem érintett a bhukamp, a földrengés még meg sem érintette, még csak nem is érintette. El tudjátok képzelni! És Surat, ami nagyon távol esett, teljesen lerombolódott. Vannak ott sahaja jógik, nagyon kevesen, de mind megmenekültek, és a házuk meg sem rezdült. Ez Anyátok védelme és a Mindenható Isten haragja között van. Ezt nagyon jól meg kell érteni, hogy hatalma van minden elem felett.

Elmentem Franciaországba, és ott néhány ember megpróbált gondot okozni Nekem. És az összes média kikezdett Velem. A televízióban és mindenütt, mindenfélét mondtak Ellenem. Tudtam, hogy valahol valami baj fog történni, és hirtelen a tenger felől egy nagy – nem is tudom, minek nevezzem –, nagy vihar keletkezett, hirtelen, senki sem tudja, miért. És két hajó teljesen elsüllyedt, és azok, akik mentek őket kimenteni, rákosak lettek. Aztán ez a vihar nagyon gyorsan haladt, és az összes templom elvesztette a tetejét, mondhatnám a fejét. Minden templom elvesztette a tetejét. Sok pap háza tönkrement. És (a vihar) egészen eljutott oda, ahol egy nagyon nagy kastélyt vettem. És csak megállt, pont a szélén állt meg.

Most, be kell vallanom, hogy ez nem az Én művem.Hanem ez az, amit Ő tesz. Bár nagyon megbocsátó, rendkívül kedves, boldog, de tisztában kell lennetek az erejével.

Azt kell mondanom, hogy mindezt az erőt a munkám védelmére használja. Túl messzire megy, és azt akarja megmutatni az embereknek, hogy nem szabad akadályozni a spiritualitás munkáját. Igazi spiritualitásnak kell lennie. Nem szabad, hogy valaki olyan legyen, mint egy feltörekvő hamis guru, aki varázsol, vagy valami elképesztő dologról beszél. De az igazi spiritualitás, ha megvan, a védelem mindig ott lesz, és Shiva nagyon boldog lesz.

Shiva rendkívül boldog. És amit Ő ad nektek, az még szebb, mint amire gondolni tudtok. Ő rendkívül megbocsátó. Azt kell mondanom, hogy Ő a megbocsátás forrása.

Ha van a szívetekben megbocsátás, akkor Ő a szívetekben lakozik. Ellenkező esetben fokozatosan nagyon nehéz betegségek alakulnak ki bennetek.

Tegyük fel, ha megbocsátóak vagytok, akkor a szívetek nagyon gyorsan ver. Senki sem bánthatja meg a szíveteket. Nem kaphattok szívrohamot. De ha tűrtök, szenvedtek és sok mindent saját erőből akartok megoldani, rossz dolgokat tesztek és megfeledkeztek Istenről, akkor a szívetek nagyon meggyengülhet. Tehát az egyik oldal az, hogy olyan szívetek lesz, amely rendkívül agresszív, és olyanná válhat, mint Hitler szíve. Bármely ürüggyel, ha valakit kínozni kezdtek, megkeményedik a szívetek, és akkor hatalmas szívrohamot kaphattok, és annak minden következményét. Ez elkerülhetetlen.

De ha feltételezzük, hogy rendkívül toleránsak vagytok, és eltűrtök minden butaságot, nagyon engedelmesek vagytok, ijedt emberek vagytok. Ha megijedtek, akkor az ijedtség miatt kialakulhat egy másik típusú szív, [amit] anginának nevezünk, amikor csökken a vérellátás, és végül egyfajta bűntudat alakul ki bennetek, és nagyon középszerűen fogtok élni.

Tehát ez a második dolog is nagyon jól látható azok között, akik azt hiszik, hogy nagyon-nagyon toleránsak. Úgy értem, hogy a spiritualitás adta tolerancia rendben van, de nem azért, mert megijedtél, és félsz valamitől. Ha sahaja jógi vagy, akkor semmitől sem szabad félned.

Indiában az emberek mindentől félnek! Ha látnak egy mókust, meg fognak ijedni! Ha gyíkot látnak, kész végük! Úgy értem, hogy mindentől félnek, és az indiai hölgyek még a csótányoktól is félnek! Ez a fajta temperamentum teljesen butaság, mert ettől olyan emberré válsz, aki hajlamos lesz az anginára. Mitől kéne félni? Ha sahaja jógi és sahaja jogini vagy, akkor semmitől sem kell félned. Félnek a patkányoktól! Mindenféle butaságtól. És dicsekednek vele, és beszélnek róla. Itt a szív egyre gyengébb és gyengébb lesz.

Azt is el kell ismerni, hogy az indiai férfiak felelősek ezért. Mivel úgy bánnak az asszonyaikkal, mintha függelékek lennének, vagy valamilyen terhek, nem tudom, mit gondolnak. Olyan rossz a viselkedésük, hihetetlen! Láttam, különösen Észak-Indiában, a nők nincsenek megbecsülve. Az asszony bekerül a házba, ott tartják, akár egy szolgálólányt. Állandóan takarnia kell az arcát, engedély nélkül nem mehet ki sehova. Ez szörnyű! Vannak, akik azt mondják, hogy ez muszlim hatás, de bármi is az; amikor hiszel az örök életben, a spirituális életben, akkor nem szabad, hogy ilyen értelmetlen szörnyűségek irányítsanak.

És ezért érzem úgy, hogy valóban szükség van a nők emancipációjára Indiában. Nagyon jók, nagyon toleránsak, nagyon édesek, de kialakul bennük minden rossz betegség, minden lelki betegség, mert nem ismerik a saját értéküket, nincs önbecsülésük. És erről már hosszasan beszéltem, hogy miért kell a férfiaknak így viselkedni. Mert azt gondolom, hogy hazánkban legalább hetven százalék nő. Az emberek energiájának hetven százalékát elpazarolják Észak-Indiában. Nem tudom, mit gondolnak magukról. És azután jön a büntetés. Az ilyen országok soha nem boldogulhatnak, mert a nők, a Lakshmik.

De nekik is Lakshmiknak kell lenniük. Lakshmiként kell viselkedni. De néhányan úgy viselkednek, hogy megdöbbensz. Hogy lehetnének nők? Úgy néznek ki, mint az ördögök! Tehát ez egy ilyen kiegyensúlyozatlanság a társadalomban; amelyet ismét Shri Mahadeva büntet meg.

Ő nagyon kedves, és gondoskodik azokról, akik szenvednek. És próbálja büntetni azokat, akik miatt szenvednek. Az Ő tulajdonsága az, hogy az agresszív emberek megsemmisítésével segít. Nem beszél a Kundaliniről, nem beszél az önmegvalósulásról, csak szépen megbünteti őket! Olyan keményen, hogy az megdöbbentő! És néha megment olyan embereket - sok nőt láttam, akik sokat szenvedtek így életükben. Sokkal korábban meghalnak, mint a koruk alapján gondolnánk. Mindezt a megfelelő szemszögből kell néznünk. Természetesen azért van ott, hogy védelmezzen, de még inkább, hogy pusztítson. Mindenféle állatot, minden madarat, az egész természetet megvédi. Ő az, aki minden örömet, a spiritualitás minden örömét hozza. De ha erőszakossá válsz, akkor Ő az, aki elpusztít. Néha, hogy elégedetté tegyen, hosszabbra engedi a kötelet, így az emberek azt hiszik, hogy minden rendben van velük.

Ezzel ellentétben Nyugaton azt látjuk, hogy a nők uralkodnak a férfiak felett, nem fordítva. Nagyon meglepő. Nem tudom, hogy érték el, de ők uralkodnak mindig, a férfiakat kontroll alatt kell, hogy tartsák. Nem tudom, hogyan sikerült nekik, de ezt teszik! Nem alázatosak. Nem szeretnek, és egyfolytában elválnak a férjeiktől. Nem szeretnek! Nem tudják, mi az a szeretet. De azt is láttam, hogy Indiában a férfiak nem értik, hogy mi az a szeretet. Nem tudják, hogyan szeressék a feleségeiket, akik egy életre társaik. Nem tudják, hogyan tiszteljék őket. És aztán, ott jön ez a hatalmas harag, és ez a harag oly sokféleképpen működik, szörnyű betegségeket és gondokat okozva, és problémákat az ilyen férfiak számára. A társadalom is felelős az alázatos emberek elleni cselekedetekért. Akármelyik értelemben, de meg kell érteni, ha agresszívek vagytok, akkor Shri Mahadeva harmadik szeme alá kerültök. Ha bármilyen módon agresszívek vagytok, a szolgáitokkal, beosztottjaitokkal, gyerekeitekkel – van egy haragos Isten, aki figyel és elpusztíthat.

De Ő adja nekünk a Himalaya óriási magasságait. Rendkívül gyönyörűvé teszi az embereket, nagyon nemessé, és azt akarja, hogy az emberek szeressék egymást. Az emberek között tiszta szeretetnek kell lennie. Ő teszi azt is, hogy nagyon finoman bánjunk másokkal, nagyon kedvesen viselkedjünk másokkal. Ha ezzel nem rendelkeztek, akkor rossz irányba haladtok. De a legnagyobb dolog, amit ad, az a magasság és a mélység. Ha Őt tisztelitek, akkor olyan magasságokba fejlődtök, hogy az egész világot tanúként látjátok.

Ő az egész világot Sakshi-swarupaként, tanúként, látja. Így Ő a tudás, a tiszta tudás. Megkaphatjátok az önmegvalósulásotokat, rendben, érezhetitek a hűvös szellőt a kezeiteken, rendben; de rendelkeztek-e tudással? El kell nektek mondanom. Melyik ujj mit jelent, melyik kéz mit jelent, mik a vibrációk, el kell mondanom nektek. Ő ez a tudás, a tiszta tudás, a legmagasabb szintű teljes tudás.

Tehát Ő a tudás forrása. Azok az emberek, akik nem alázatosak, nem kaphatják meg ezt a tudást. Azok, akik arrogánsak, és nem bánnak másokkal gyengéden, kedvesen, szépen, azokat nem áldja meg. Semmit nem tudnak elérni az életben. Mit kell elérnünk? Nem pozíciót, nem gazdagságot, nem ezeket a külsődleges dolgokat, hanem egy szerető szívet! Szívet, amivel szeretni tudtok.

Ha Shiva a szívetekben van, akkor mindenkit nagyon szépen fogtok szeretni. Nem lesznek buta elméletek a szeretetről. Csak tiszta szeretet, tiszta szeretet minden ember iránt. Az áldással minden durvaságotok eltűnik. Tegyük fel, ha van egy kis hatalmatok, egy kevés hatalmatok, és azt elkezditek helytelenül használni. Tekintsetek Shivára, annyi hatalommal rendelkezik, ha elkezdi rosszra használni, még egy fűszál sem marad ezen a Földön. Hogy mennyire vagytok bűnösek, önzőek, azt tudjátok. De Ő mégis ad nektek esélyt. ’Nézzük, hátha javulnak!’ Ő különösen nagylelkű, rendkívül nemeslelkű, nagyon megbocsátó, és módfelett nagyvonalú.

Tegyük fel, hogy az emberek, akik a sivatagban élnek, és nagyon jó emberek, de szenvednek, mert a sivatagban élnek, számukra oázisokat fog teremteni, mert (Ő) irányítja a Földanyát. Bármit megtehet, hogy örömet szerezzen nekik, ha spirituálisak, ha Istent tisztelők. De az emberek annyira buták, hogy Isten nevében még harcolnak is. Például nálunk Délen kétféle ember él, az egyik Shivát, a másik Vishnut tiszteli. El tudjátok képzelni! Vishnu tisztelte Shivát. Senki sem magasabb, vagy alacsonyabb. Ez annyira fontos, minden annyira fontos. De ezen a ponton harcoltak, hogy Shivát, vagy Vishnut tisztelik, és közelében sincsenek a valóságnak. Nem tudják mi a valóság, semmit nem tudnak, csak harcolnak, harcolnak, harcolnak.

Akik Isten nevében harcolnak, azokra Shiva lecsap és megüti őket a szigonyával. Nem harcolhattok Isten nevében, hanem szeretnetek kell, és megértőnek kell lennetek. Az Isten nevében való harc, az butaság. Sőt, nagyon, nagyon veszélyes is. Az összes ilyen ember, akik ezt teszik, azok elpusztulnak. Ez önpusztítás. Az ilyen emberek teljes mértékben el fognak pusztulni.

Meg kell értenetek, hogy Isten nevében szeretnetek kell. Megértőnek kell lennetek. Nem kell elviselnetek butaságokat, az más, hanem szeretnetek kell az embereket, terjesztenetek kell a szeretetet. Ez a szeretet fokozatosan elterjed a világon, és akkor valóra válik a vízióm. De ha harcok dúlnak, gyűlölet van, mindenféle agresszió, ezek mind Shiva ellenesek, és az ilyen embereket elpusztítja, akkor mit tegyek velük? Mit tudok tenni, ha elpusztultak? Ha nagyon anyagiasak, materialisták, nem szeretik egymást, csak a pénzért szeretnek, az ilyen emberek kétségkívül elpusztulnak majd.

Nem csak alázatosnak kell lenni, hanem nagyon szeretetteljesnek is. Hogy megkapjátok Shiva áldásait, nagyon kell tudnotok szeretni. Az ilyen emberek nem feltétlenül ravaszak, vagy okosak, hanem ártatlanok, annak kell lenniük. Mert amikor szerettek valakit, azt segíteni akarjátok. Én is szenvedtem, próbáltam segíteni, akik becsaptak. És akkor mi van? Ez a természetük, és elpusztultak, mit tehetek? Nem kértem tőlük, hogy csapjanak be, mégis megtették. Nem tudom miért. Nagyon kedves és szívélyes voltam velük, és mégis becsaptak. Így, amikor azt a pusztulás követi, mit tehetek?

Nem akarom, hogy bárki is elpusztuljon, szeretem ezt a teremtésemet, és nem áll módomban megvédeni őket, ha rombolóak. Mert van egy hatalmasabb erő, ami elpusztíthatja őket. Látjátok, teljesen reménytelen a helyzetem, néha úgy érzem, nem tudom, hogyan fejezzem ki, de mint sahaja jógiknak meg kell értenetek, hogy Shiva szeretetével és áldásával nagyon szerető, nagylelkű, nagyon, nagyon kedves, és gyermeki ártatlanságúvá válhattok.

Ártatlannak kell lennetek. Nem kell nagyon okosnak és ravasznak lennetek, mégis elámultok azon, hogy az ártatlanságotok védve lesz. Ha ártatlanok vagytok, akkor nincs miért aggódnotok. Egy erő,  Shiva harmadik szeme őrködik felettetek. Bárhova mentek, ott van veletek. Ez nem azt jelenti, hogy butának kell lennetek. Nem jelenti azt, hogy nem kell praktikusnak lennetek. Mindezt, a gyakorlati oldalt, átveszi Shiva. Az irányítását, a szeretetét, a kedvességét, az élet minden lépésénél érezhetitek. De először is figyeljétek magatokat! Erőszakosak vagytok? Gondokat okoztok? Durván beszéltek másokkal? Vagy alázatosak vagytok? Gyengédek? És ha kedvesek vagytok, annak Ő nagyon örül.

A természetben az Ő szabályai érvényesülnek. Minden olyan jól szervezett, teljes megértésben élnek egymással. Például, ha elmentek a dzsungelbe, és az teljesen csendes, még a madarak csicsergését sem lehet hallani, akkor tudnotok kell, hogy egy tigris ül ott. Ő a király. Tudják, hogy engedelmeskedniük kell, amikor ott van a király, ott van ez a protokoll. Ösztönösen tudják, hogy mi a király protokollja. Meg sem moccannak, ha ott van. Ott ül fenségesen. Aztán hetente egyszer, vagy tizenöt naponta megöl egy állatot. Ennie kell. Megöl egy állatot, aztán ő és a családja eszik először.

Természetesen vár egy kicsit, hogy a vér kifolyjon, aztán jön az egész család és esznek. Aztán otthagyja a testet. Ezután rangsor szerint, egyenként jön a többi állat és elfogyasztják, mint prászádot. Utoljára jönnek a varjak, hogy megegyék azt az állatot. Olyan fegyelmezettség, a protokoll olyan szintű megértése! Csodálom, ahogy Shiva kezeli az állatokat.

Soha nem halljátok, hogy az állatok sztrájkolnának, vagy létezne egy állati alvilág. Nem hallani olyat, hogy az állatok lopnának. És mi is ebből az állati létből eredünk, de sokkal rosszabbak vagyunk, mint ők. Hogyan fogunk felemelkedni, ha olyan fura elképzeléseink vannak, mint az agresszív viselkedés. Bármely apró dolgot kifogásként felhasználva vitáznak, elkezdenek veszekedni.

Az állatok is harcolnak egy kicsit egymás között, de nem csoportosan. Nem teszik kollektíven, mint mi. A legkisebb provokációra csoportokba tömörülünk és elkezdünk harcolni. Ők is csoportokat alkotnak, de nem harcolnak. Mi van közöttük? Mindent annyira megértenek az állatok. Miért ne értenénk meg mi is a természet törvényét.

Mahadeva gondoskodik arról, hogy a természet összes törvényének engedelmeskedjünk. Még az Anyaföldről is, az égboltról, mindenről Ő gondoskodik. Kedves, szép dolgokat tesz értünk. Az évszakok váltakozásával teremti nekünk ezeket a gyönyörű virágokat. Ő gondoskodik mindarról, ami megnyugtató, örömet adó és szép. Azért adja nekünk, hogy lássuk, mit kapunk a természettől, és megpróbál örömet szerezni, elégedetté tenni, elszórakoztatni minket, akár egy ártatlan gyermek. Miközben mi az arroganciánk miatt reagálunk. Mindenre. Egy szőnyeget láttok, és azt mondjátok: „Nem tetszik.” Különösen Nyugaton mondják nagyon gyakran, hogy „Nem tetszik.”

Kik vagytok ti, hogy valami tetsszen vagy ne tetsszen? Mit gondoltok magatokról? Ez nagyon gyakori és szégyenszemre azt mondják, hogy: „Nem tetszik. Tetszik.” Ez lehetetlen. Nem is tudom, hogy hová jutnak az ilyen emberek. Mi fog velük történni? Ahelyett, hogy mindent értékelnének és élveznének, miért kezdenek el kritizálódni és reagálni?

A Nyugatra jellemzőbb a reagálás, Indiára kevésbé. De gondolom, vannak bizonyos kulturális különbségek, és ezért beszélhetnek így az emberek. Nálunk, ha valaki így beszél, az emberek azt gondolják, hogy bolond vagy valami gond van vele, amiért úgy beszél.

Fontos, hogy hogyan fejezitek ki a szereteteteket, hogyan beszéltek a szeretetetekről. Kezdjétek a feleségetekkel és aztán a gyereketekkel és más emberekkel. De néha annyira buták vagyunk, hogy az egész világot szeretjük, de nem tudjuk szeretni a feleségünket. Ez egy sajátosság, ami nagyon jellemző Indiára, de Nyugaton is azt látom, hogy az emberek félelemből szeretik a feleségüket. Lehet, hogy a válástól való félelemből, nem tudom. A szeretetben nem szabad félelemnek lennie. Legyen szabad a szeretet – félelem vagy bármiféle agresszió nélkül. Élvezzétek ezt a tiszta szeretetet. És ez hiányzik manapság az emberekből.

Amikor eljön az a nap, amikor az emberek megértik a szeretetnek a szépségét, akkor virágok hullanak majd ránk a mennyből. Ez egy nagyszerű nap lesz, amikor Mahadeva becsukhatja a harmadik szemét, és békés lesz a szívében. Ez a vízióm. Az a jövő a számotokra, hogy lássátok mennyire békésen tudtok beszélni az emberekkel, mennyire kedves módon szerettek másokat, mennyit adtok másoknak.

Például, ha az embereknek adniuk kell valamit, akkor elmennek vásárolni, és megveszik a legolcsóbb, legsilányabb dolgot másoknak. Ennek nem ez a módja. Akár kis, akár nagy dolgot vesztek, bármi is legyen, de szeretetből tegyétek, és ez a szeretetetekről beszéljen, a szeretetetekről és nem a pénzetekről, amit ráköltöttetek.

Még Indiában is nagyon gyakori manapság, hogy az emberek megpróbálják megmutatni, hogy mennyire tehetősek, mit viselnek, hogyan öltözködnek, de miért. Miért? Nagyon sok ilyen embert ismerek, és amikor meghalnak, még négy embert se találnak, aki a holttestüket cipelné! Életükben el voltak telve önmagukkal. És ekkor nézzétek meg, hogy hány ember van, aki szereti azt az embert,  aki gondoskodik arról az emberről. Lehet, hogy a neveltetése miatt van ez, lehet, hogy sosem tudta, mi a szeretet. Bármi is legyen az oka. De egy Sahaja jóginak fontos megtanulnia azt, hogy a szeretet az életetek, a szeretet a spiritualitás és azt, hogy elvárások nélküli szeretettel cselekedjetek.

Tudom, hogy néhány ember nagyon jó abban, hogy a szegény embereken segítsen, de a háttérben a hatalmuk gyakorlása van.

Azt gondolják: „Ó, mi nagyszerűek vagyunk. Mekkora munkát végzünk.” Csak hogy elégedetté tegyék a hatalmukat, nem a szeretetüket. Tehát, amikor dolgoztok, tudnotok kell, tudnotok kell, hogy azt csak a lelketek, a szeretetetek  megelégedésére teszitek, nem valami nyereségért vagy valamiféle pozícióért. Ha rendelkeztek ezzel a független szeretettel, amit viraktá-nak hívnak, akkor senkinek sem kell elismernie benneteket. Rendelkeztek vele és élvezni fogjátok azt.

Sajnos angolul kell beszélnem, és lehet, hogy vannak néhányan, aki nem tudnak angolul, de manapság az angol vált az uralkodó nyelvvé, mit lehet tenni? Csak angolul kell beszélni. Nem beszélhetek más nyelven. De a szeretet nyelvén kell beszélnünk.

Például az állatok is, ha van egy lovatok vagy egy kutyátok, mindezek az állatok megértik a szereteteteket. Mennyire kötődnek hozzátok, mennyire kifejezik a szeretetüket, nagyon kedvesek. És ezt most tőlük kell tanulnunk, szerintem.

Nem tudom, hogy másként hogyan lehetne megértetni az emberekkel a szeretet értékét. Ennek nem az a módja, ahogy az emberek kritizálnak: „nem vagyunk gyakorlatiasak, nem jutottunk sok pénzhez” vagy hatalomhoz vagy valami hasonlóhoz. Ez nem fontos, mert sokan vannak ilyenek, akik a piacon árulnak. De mi mások vagyunk. Mi vagyunk az emberiség ékszerei, és ilyennek is kell lennünk, fénylőnek, az összes bennünk levő rossz dolgot ki kell vágnunk magunkból, mint ahogy a gyémántot is csiszolják, hogy nagyszerűen nézzen ki.

Az egyedüli vágyam – ha egyáltalán van vágyam, - hogy próbáljátok meg Shri Mahadeva tulajdonságait követni. Mennyire nagyszerű, mennyire független – teljesen független. Csontok és ehhez hasonlók között él. Nem foglalkozik azzal, hogy hol van, mivel él együtt, hogy semmije sincs. Ennyire független, és nekünk is ennyire függetleneknek kell lennünk. Ugyanakkor ugyanolyan szeretetteljesnek kell lennetek, mint Ő, különösen szeretetteljesnek. Mennyire tele van a szíve mások iránti szeretettel, és az irántunk való gondoskodással.

Figyelmeztetlek benneteket, mert tudom, hogy mindannyian nagyon szerettek engem, de egymást is szeressétek. Legyen szerető a szívetek, és találjatok megnyugvást mások szeretetében. Ha ki tudjátok fejleszteni ezt, akkor fejlődtök, elmélyültök a Sahaja jógában.

Figyelmeztetlek benneteket, mert tudom, hogy mindannyian nagyon szerettek Engem. De egymást is szeretnetek kell. Szerető szívvel kell rendelkeznetek, és mások szeretete megelégedést kell adjon nektek. Ha ezt ki tudjátok magatokban fejleszteni, akkor a nagyságotok és mélységetek nőni fog a Sahaja jógában.

Rendben van, az Istennőtől kapjátok a shraddha-t (hit), de, hogy mennyire mélyültök el a Shraddha-ban – nem tudom, hogy van szankszritül vagy hindiül –, de marathiul dyas-nak hívják. Mélyüljetek el ebben a szeretetben, mártózzatok meg ebben a szeretetben, ha élvezitek a szeretetet, akkor semmit sem akartok. Mire vágytok? Mindenetek megvan, akkor most mit akartok?

Akárcsak Shri Mahadeva nagyszerűsége, Ő annyira nagyszerű, hogy független. Mit akar? Úgy értem, nincs nála nagyszerűbb, fontosabb dolog. Akkor mit akar? Semmit sem akar, ezért ilyen független. Ezt a függetlenséget kell kifejlesztenetek. Ugyanakkor Ő az összes művészetnek, zenének, ritmusnak az ura. A minap láthattátok, ahogy ritmusra zenéltek ezek a fiúk.

Mindennek Ő adja a ritmusát. Még nem is vagyunk tudatában a ritmikus életünknek. Tudjátok, a gyerekek pontosan 9 hónap és néhány nap után születnek. Ki az, aki fenntartja ezt a ritmust? Aztán különféle virágokat kapunk ebben és ebben az időben. A természetben különféle évszakok vannak. Ki az, aki fenntartja a ritmust? Ő maga, aki nem más, mint ritmus.És ez a ritmus megmarad. Megtartja a természet. Mindennek megvan a ritmusa. Egy ritmikus embernek nagyon nagy szíve van. Olyan, mint egy óceán. Rögtön megzavarja a ritmusát, ha olyasvalakivel találkozik, aki nagyon kegyetlen, vagy gonosz.

De egy sima, szép békés tavon egyáltalán nincsenek fodrozódások, csak szeretet van. És ekkor, ha a ritmus, a szív halk ritmusa megtörik, Shiva veszi át a szerepet. Tehát teljes érzékeléssel kell rendelkeznünk az időnek, a természetnek és mindennek a ritmusáról. Az emberek még a virágok neveit sem ismerik. Nem ismerik ezeket a virágokat, nem tudják, mikor nyílnak. Elképzelésük sincs az életük ritmusáról. Senkit sem érdekel. Mint látjátok, mindenhol évszakok és ilyen dolgok vannak. Minden ritmus, mintha egy nagy tablán vagy a pakwajon játszana, amiken Shiva az összes évszak gyönyörű dallamát játssza. És ez az, ahogyan a természet virágzik, növekszik, majd elvirágzik.

Ezt nem látjuk meg. Csak magunkkal foglalkozunk.Például, ha megkérdezem hogy hogy vagy: „Anyám, fáj a fejem. Gyomorrontásom van, vagy más bajom van – vagy minden bajom van.” Míg egy másik ember azt mondja: „Jól vagyok!" "Mit szeretnél?" "Anyám, tedd helyre a világot, miért nem teszed a helyére a világot?” Másokkal törődik, nem önmagával, és ezzel megérti, hogy mit kell ahhoz tenni, hogy boldoggá, széppé tegye a világot.

Amiért úgymond igazán nagyon keményen kell dolgozni. És ebben a munkában azt gondoljuk, hogy vajon nem az a feladatunk, hogy széppé tegyük ezt a világot? Nem az a feladatunk, hogy ritmikussá tegyük ezt a világot, hogy rímeljen a lélekkel? Ez a kötelességünk. Meg kell tennünk. Ne sajátítsuk ki csak magunknak a Sahaja jógát, hanem adjuk másoknak is. Ne csak mindig magatokkal törődjetek, hanem másokkal is, azzal, hogy mi történik a világban. Ez a szeretet. Ez a szeretet spontán, és ha dolgozik, csodákat tesz.

Ez egy szép este, melyen a felemelkedésünk nagyszerű forrását tiszteljük, és remélem, hogy meg fogjátok érteni, hogy milyen messze jutottatok ezzel az erővel, mennyire eláraszt benneteket ez az erő, Shiva ritmusa. Aki a maga ritmikus módján vibrációkat ad nektek. Vibrációk hullámzóan áramlanak, és ez a hullám be kell hogy borítson benneteket teljesen. És azt kell kérnetek, hogy oldódjon fel benne az énetek.

Ezzel áldalak meg benneteket.

Köszönöm.