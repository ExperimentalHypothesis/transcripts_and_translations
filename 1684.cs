Šrí Ganéša Púdža: Posvátnost manželství,16/09/2000, (nekontrolováno), Cabella, Itálie

Dnes jsme se zde sešli, abychom vykonali Ganéša púdžu. A vy dobře víte, že Ganéša je symbolem čistoty, svatosti a uctívání nevinnosti. Když uctíváte Šrí Ganéšu, musíte vědět, že je ztělesněním nevinnosti. Uvažuji o tom, zda chápeme význam slova ‚nevinnost‘, nebo ne. Nevinnost je vlastnost, která je vrozená, kterou si nelze vynutit, kterou nelze vytrénovat. Je to prostě vlastnost, vrozená vlastnost uvnitř lidské bytosti. Když se člověk stane následovníkem Šrí Ganéši, stane se nevinným člověkem. Možná si řeknete, že nevinní lidé jsou napadáni lstivými, agresivními jedinci, ale nevinnost je tak velká věc, že ji nelze zničit. Je to vlastnost Ducha. Nevinnost je kvalita Ducha, a když se tento Duch ve vás probudí, získáte sílu nevinnosti, díky níž překonáte vše negativní, vše špatné, vše, co škodí vašemu růstu, duchovnímu porozumění. Být nevinný tedy není možné. Musíte být nevinní v tom smyslu, že jste nevinní od přírody. To se stane po Sahadža józe, po realizaci. A vaše síla bojovat proti všem těmto špatným, negativním pocitům ve vás i mimo vás je naprosto podporována, chráněna Matkou Šrí Ganéši. V dnešní době je těžké mluvit o nevinnosti. Ale vy znáte Kristův život – On byl nevinný, nevinnost. Nevěděl, jakými lidmi je obklopen. Myslel si, že jsou všichni nevinní, a tak k nim mluvil způsobem, který by nikdo, kdo byl mazaný, neudělal, protože mazaní vždycky rozumí mazanosti druhých. A říkal věci, kterým lidé možná nerozuměli, ale cokoliv řekl, mělo vibrace nevinnosti. To mělo všechny ty lidi uvést vůči Němu do správného vztahu. Ale nějak to asi nebyl vhodný čas, aby se z nich staly realizované duše. Takže Ganéšova nevinnost nebyla, řekli bychom, „poražená“, ale do značné míry vytvářela atmosféru takové svatosti a krásy, jakou můžete vidět v životě Krista. Jsem ráda, že jste se všichni dozvěděli o svých svatbách. Proč svatba? K čemu je potřeba manželství? Vždyť v dnešní době žijí lidé bez manželství. Ale manželství znamená posvátnost manželství, posvátnost vaší fyzické, duševní a citové integrace. Pokud nemáte tuto posvátnost a žijete s nějakou osobou, pak to není dokonalé. Děti, které zplodíte, nebudou v pořádku. Proto je manželství nezbytné. A jak víte, Kristus se zúčastnil svatby. Proč věnoval svatbě takovou pozornost? Protože to posvěcuje vaše vzájemné vztahy. Všechno je v pořádku, ale vztah mezi mužem a ženou musí být posvěcený, jinak by se z dětí, které zplodíte, mohlo vyklubat cokoliv. Mohou z nich být lupiči, podvodníci, lháři, mohou z nich být velmi, velmi krutí lidé, pokud chybí svátost manželství. Proto šel posvětit instituci manželství. Ale je naprosto špatné a nesmyslné, že by vytvořil alkohol. To, co udělal, bylo, že změnil vodu na chuť hroznové šťávy. Alkoholu se v hebrejštině říká ‚hroznová šťáva‘. Chci říci, že můžete říci, že se tak nejmenuje, ale ‚víno‘ znamená ‚alkohol‘ stejně jako ‚hroznová šťáva‘. Ale to nejde, protože alkohol nemůžete vytvořit okamžitě. Alkohol potřebuje čas, musí hnít a hnít a hnít, pak se z něj stane alkohol. Ale pokud ho Kristus stvořil takovým sahadža způsobem, spontánně, jak by to mohl být alkohol, který intoxikuje? Takže mnoho lidí, zvláště v křesťanském náboženství, věří, že Kristus víno posvětil, což je naprosto mylné. On nikdy alkohol neposvětil. Proměnil (vodu) v hroznovou šťávu, v chuť hroznového vína. Onehdy jsem se setkala s člověkem, kterého znáte, Romano Battaglia. Řekl: „Matko, dej mi realizaci!“ Řekla jsem: „Dobře, přines mi vodu.“ Přinesl vodu a já jsem do ní vložila prsty. On to pak ochutnal a řekl: „Matko, chutná to jako víno!“ Řekla jsem: „To je ono! To je to, co udělal Kristus.“ Takže neexistuje žádná posvátnost alkoholu. Jak můžete očekávat, že by Kristus udělal něco takového, díky čemuž se vaše vědomí absolutně pokazí. Lidé, kteří pijí – víte, že to nejsou normální lidé. Něco se jim pokazí v mozku. Když řídí, vytvářejí problémy. Když s někým mluví, poznáte, že nejsou normální. Snaží se být velmi agresivní. Někdy mohou být také velmi pasivní. Většinou jsou velmi agresivní a do značné míry se chovají způsobem, který člověku nepřísluší. Musíme tedy pochopit, že toto takzvané víno, které kvasí po několik dní, je velmi špatné a proti duchovnímu životu. Všechny ty země, kde je alkohol přijímán jako velmi posvátná věc, jednoduše přicházejí na mizinu. Je to proti Šrí Ganéšovi. Je to proti nevinnosti. A tak se takový člověk může stát velmi mazaným, velmi vychytralým, velmi dominantním – mohou skrze něj přijít všechny druhy špatných věcí. A nelze věřit člověku, který pije a stane se opilcem. Může jít po své ženě, dětech, proti komukoliv a snažit se jim zničit život, protože ví, že je sám zničený. Takže člověk musí pochopit jednu věc, že nevinnost vám nedovolí nic takového, co je v rozporu s vaším vědomím. Vaše lidské vědomí je velmi důležité. Je třeba ho respektovat. Cokoliv, co užíváte a co kazí vaše vědomí nebo kazí vaše zdraví, je zcela špatné, speciálně pro sahadžajogíny. Musíte si své zdraví udržovat v pořádku. Jak si udržujete zdraví v pořádku? Tím, že se vyhnete všem věcem, které vaše zdraví ničí. Takže manželský život je posvěcený život, je to život, který je požehnaný. Máme kněze, ale řekla bych, že v Sahadža józe jsou všichni požehnaní mnou. Takže člověk by měl pochopit, že je to velmi velká věc, kterou jste získali. Ale znám mnoho lidí, kteří přicházejí a říkají: „Matko, chceme se rozvést. Snažíme se uzavřít dobré manželství.“ Vyprávějí mi nejrůznější historky. Pokud víte, že je to posvěcené manželství – je to manželství, které bylo uzavřeno podle všech obřadů Sahadža jógy – nemůže to být špatné manželství. Ale pokud jste špatní, nikdo vám nemůže pomoci. Pokud máte směšné představy o manželství, měli byste se je pokusit napravit. Pokud chcete uzavřít manželství podle Sahadža jógy, pak dbejte na to, abyste respektovali posvátnost manželského života. Vím, že někdy mohou být ženy špatné, muži mohou být špatní, mohou se vyskytnout problémy. Ale člověk, který je moudrý, se bude snažit to všechno vydržet, protože on nebo ona chce respektovat posvátnost manželství. Je to velmi rozporuplná věc, když přijde na to, že Kristus se narodil bez manželství a Ganéša se také narodil bez manželství. Oni sami jsou svatostí. Nepotřebují žádnou svatost zvenčí. Jsou nevinností a pro nevinné lidi není zapotřebí žádného rituálu ani žádného obřadu. Zrodili se absolutně ryzí, z nevinnosti. Ale to neznamená, že bychom si z toho měli brát příklad. Oni byli Božské osobnosti a měli se tak narodit. Zatímco my musíme být posvěceni a vést posvěcený život. To je rozdíl mezi inkarnací a lidskou bytostí. Je snadné kritizovat inkarnace. Je velmi jednoduché je kritizovat. Všechny inkarnace byly lidmi kritizovány, protože lidé je nedokážou pochopit. Ale zkuste být opravdu velmi čistí a nevinní, a pak pochopíte, proč jejich životy probíhaly v jiné linii, jiným stylem. Když teď řeknete: „Můžeme rozvíjet nevinnost, Matko?“, tak to nejde. Jak se stát nevinným? V Sahadža józe máme vhodnou metodu, jak se můžeme stát nevinnými. Děje se to prostřednictvím našeho bezmyšlenkového vědomí. Pokud jste ve stavu bezmyšlenkového vědomí, stane se to, že nereagujete, nezaplétáte se do špatných věcí, nezaplétáte se do žádných diskusí, hádek, ale jen se díváte a nevinnost ve vás nádherně povstane, jako lotos, který povstane ze špinavého rybníka. Ať jsou okolnosti jakékoliv, když jste v bezmyšlenkovém vědomí, nereagujete. To je znak nevinnosti. A lidé, kteří nereagují, zůstávají mladí. Nikdy se na nich neprojeví jejich věk, zůstávají mladí. Protože reagování není moc dobrá věc, protože vás zaplétá do druhého člověka. Ale když nereagujete, když se jen díváte a jste svědkem, tak se do ničeho nezapletete, jste od toho vzdáleni. A tak roste vaše nevinnost a získáváte z ní velkou jistotu. Četla jsem příběh o čínském králi, který šel za světcem a požádal ho, že od něj chce nějaké požehnání. Zeptal se: „Jaké?“ Řekl: „Chci, aby se můj syn vyvinul v člověka, který dokáže čelit všem druhům lidí. Ať už lidé udělají cokoliv, měl by tomu být schopen čelit.“ On řekl: „Dobře, nechte svého syna u mne.“ A tak, když začaly hádky, když začaly boje, jeho syn jen zpříma stál a bezmyšlenkově vše pozoroval. A tak se všichni z arény vrátili zpět, všichni odešli pryč. Nemohli vystát nevinnost tohoto chlapce, který byl velmi mladý. A král byl překvapen, jak jeho syn dokázal všem čelit, všem jejich hádkám, agresi a všem hrozným věcem, které mu říkali. Když vám někdo něco řekne, měli byste být prostě nevinní. V tu chvíli vaše síla nevinnosti ukáže, že člověk, který se vás snaží ovládnout, potrápit, není vůbec v právu. A ten člověk si možná sám uvědomí: „Já dělám všechny tyto věci a tenhle člověk, kterého se snažím ovládnout, to vůbec nebere na vědomí!“ Takže se cítí velmi slabý. Pomyslí si, že nemá žádnou moc, aby člověka ovládal. To je to, co nyní jako sahadžajogíni máme – můžeme se dostat do bezmyšlenkového vědomí. Pokuste se omezit své reakce, reakce na cokoliv. Lidé mají o sobě tak zvláštní představy, že reagují. Například mi někdo ukázal tyto koberce, začala jsem se na ně dívat, byla jsem velmi šťastná a řekli mi, že sahadžajogínky je vyrobily ručně – tak krásně. Bylo opravdu velmi radostné vědět, že to vytvořily. Ale kdybych byla úplně normální člověk, řekla bych: „Panebože! To je ale barva! To je ale věc!“ a podobně. Takže ať už udělaly cokoliv, nedokážu se z toho ani radovat. Jde o to, že radost je ztracena. Pro dítě je radost úplná. Cokoliv vidí, dokáže se z toho radovat, udělá si z toho zábavu. Podívejte se na děti: Viděla jsem děti, které cokoliv najdou, udělají si z toho hračku. Onehdy jsme jeli do Janova a uviděla jsem, že tam měli uschované velké kostky. Odněkud přišly děti, prostě na to vylezly a udělaly si z toho koně a užívaly si to. Najdou si cokoliv, jakýkoliv prostor, a udělají si z toho zábavu, nějakou hru. Pro ně je život taky hra, jednoduše zábava. A donutí i vás, abyste se ze všeho radovali. Když nebudete mít dobrou náladu, přijdou a budou se chovat tak, že se budete muset vzpamatovat a stanete se velmi prostým, přirozeným člověkem. Takže když vidíte jednoduchého přirozeného člověka, vždycky říkáme, že jsou jako děti. To znamená, že nerozumí vychytralosti, nerozumí hlouposti lidí a žijí ve svém vlastním světě nevinnosti. Stejně tak všichni sahadžajogíni musí kolem sebe rozvíjet tuto auru. Ať vás lidé vidí, jak jste nevinní, jak jste milí! Není třeba žádných hádek, žádných sporů, žádných bojů. Je to jen vnitřní uspokojení z bezmyšlenkového vědomí. Mnozí lidé říkají: „Matko, nemůžeme se stát bezmyšlenkovými!“ Proč? Proč se nemůžete stát bezmyšlenkovými? Protože celou dobu, cokoliv vidíte, chcete na to reagovat. Pokud (chcete) postupně přestat reagovat, dělejte introspekci. Podívejte se sami na sebe. Pokud se neustále snažíte reagovat, řekněte své mysli, aby se chovala slušně. Pokud se objeví nějaká reakce, prostě nic neříkejte. Buďte zticha. Postupně budete žasnout a budete překvapeni, jak začnete být bezmyšlenkově vědomými, jak se stanete krásnými. A každý, kdo vás uvidí, pozná, že jste jiný, že nejste jako obyčejný člověk. Ale běžná reakce lidí je taková, že když se někdo hádá – třeba na ulici, všichni se do hádky zapojí. Rádi bojují. Chtějí být součástí té hádky, rvačky nebo cokoliv to je. Nechtějí se z ní vymanit. Pokud v ten moment budete mít jen svou nevinnost, bude to působit. Říkala jsem vám, že nevinnost je Duch a Duch je nevinnost, kterou nemůže nic zničit. Skutečnost je taková, že ji nic nemůže zničit a že ji lze obnovit prostřednictvím Sahadža jógy. Mohli jste být velmi agresivní osobou, mohli jste být velmi nešťastní, mohli jste být osobou, která neustále obtěžuje ostatní, je to možné, ale po Sahadža józe můžete učinit svou osobnost tak sladkou a krásnou, že nejen vy se můžete těšit, ale i ostatní se mohou těšit. Tato nevinnost je něco, co je absolutní, upřímné, inteligentní. Není to tak, že by to fungovalo za nějakým účelem, ale je to bezúčelné. Je to absolutně bezúčelné. A tím dosahuje takové vysoké radosti, protože v ničem není žádný účel. Vidí nesmyslnost všech našich snah a prostě si to užívá. „Proč lidé běhají sem a tam? Proč bojují?“ Prostě si stoupne a vidí, že: „Proč by to měli takhle dělat?“ Někteří si možná myslí, že jsou v pořádku, že na nich není nic špatného, ale není to tak. Nevinnost je něco, jak jsem vám řekla, co je vrozená vlastnost, a neměli byste se klamat tím, že si myslíte, že jste nevinní. Naopak, udělejte si introspekci a zjistěte, co jste dosud dělali, pokud jde o ostatní. Jaký je váš postoj? Už jsem vám povídala o emoční inteligenci. Emoční inteligence je projevem nevinnosti. Je to projev Šrí Ganéši ve vás. Děti, které jsou jí obdařeny, se vás budou vždy snažit potěšit, vědí, co chcete, co potřebujete. Poskytnou vám veškerou radost, kterou si přejete. Budou dělat všechny věci, které máte rádi, jen aby vás potěšily. Nemají svá vlastní přání. Nechtějí mít své vlastní požadavky. Nikdy neřeknou: ‚Já chci tohle‘, ‚Udělej to pro mě‘ – nikdy! Chtějí jen vidět, co chcete vy, co chcete mít, a vynaloží veškeré své úsilí, aby vám dodaly to, co chcete. Je velmi zajímavé, jak se děti chovají k ostatním, ke starším. Prostě jako, řekla bych, s velkým pochopením, měli bychom říct, jako velmi stará osobnost. Takže v nevinnosti se stáváte nesmírně dospělými, vyzrálými. Velmi vyzrálými. S touto zralostí víte, co ten který člověk potřebuje a co by jiný člověk mít neměl. A způsob, jakým se upevňují, je velmi zajímavý. Děti jsou podle mě vůbec to nejzajímavější na světě. Pro mě jsou růže velmi krásné, ale děti jsou tím nejzajímavějším. A učí vás tolik věcí, že jste překvapeni jejich nevinností. O dětech existuje tolik vtipů – jak se chovají, jak mluví. A přitom jsou tak nevinné, že každému všechno řeknou. Nemají jak cokoliv skrývat, je to velmi těžké. Znám jeden vtip. Jednou přišel jakýsi pán k někomu na večeři. A to dítě se na něj velmi intenzivně dívalo. A pak povídá: „Mami, on nejí jako kůň, jak jsi mi říkala!“ Všichni byli v šoku! „On nejí jako kůň!“ Matka mu musela říct, že jí jako kůň. Tak se na něj podíval: „On nejí jako kůň!“ Někdy jsou tak nevinní, že říkají věci, které vás mohou zcela odhalit. Je o tom tolik vtipů. A když napíšete nějaké knížky, kde napíšete vtipy o dětech, tak vám říkám, že lidi to prostě bude bavit. Protože tak nevinně říkají věci, které nejsou nic jiného než pravda. A ony neumějí lhát. Jsou tak pravdomluvné! To je vlastnost nevinnosti. Nikdy nelžou. „Udělal jsi to ty?“ – „Ano.“ „Neudělal jsi tohle?“ – „Ne.“ Nikdy nelžou. Jsme to my, dospělí, kdo je učí, jak lhát, jak podvádět. Pak své děti učíme i další špatné věci, a to: „Všechno musíš vlastnit.“ Zvláště na Západě se to dělá. Říkají dítěti: „Tohle je tvoje, to nesmíš nikomu dát, to je tvoje.“ Naopak byste jim měli říct: „Můžeš dělat, co chceš.“ Nechte to na jejich nevinnosti. Budete se divit, že se vzdají všeho, co mají. Budou se chovat tak krásně, že budete žasnout, jak se snaží každého potěšit a snaží se udělat něco, co vás pobaví. Všechny jejich schopnosti jsou tak úžasné, že se člověk někdy diví, jak tito drobečci tyto schopnosti vyvinuli. Je to požehnání Šrí Ganéši. Je to Jeho požehnání, že děti jsou tak velmi milé a tak zábavné a tak krásné. Pokuste se být jako ony. Musíme být jako ony. Možná jste přečetli mnoho knih, možná jste získali spoustu titulů, možná jste něco velkého, ale nejste jako děti. Musíte být jako děti, jinak nikdo nebude mít vaši společnost rád. Říkáme, že jsou nudní, ale ve skutečnosti nuda přichází s lidmi, kteří nemají v srdci nevinnost. Snaží se vám říct: „Musíš udělat tohle. Jestli chceš být úspěšný, dělej tohle.“ Všechny tyto poučky jsou pro děti zbytečné. Stejně tak by mělo být ve vašem vlastním chápání: „Jsou to všechno nesmysly, co říkají!“ Stejně jako děti nezajímá, co jim doporučujete, aby byly protivné, aby byly hrozné, stejně tak, pokud jste nevinní, tak to nepřijmete. Můžete poslouchat cokoliv, ať si říkají, co chtějí, nezáleží na tom. Nikdy to neuděláte, protože nemůžete, protože jste nevinní. A nevinnost vás bude střežit, bude vás správně vést, co máte dělat, co nemáte dělat. Zkuste se nyní podívat dovnitř a zjistit: jste nevinní, nebo ne? Lidé si myslí, že se vás někdo snaží ovládat, že se vám snaží ublížit, že se vás snaží ponížit. Nikdo však neponíží nevinnost. Nevinnost je vlastnost, která přežije všechny druhy nesmyslů. A nejen to, i věk, zdraví, mysl, myšlení i emoce jsou nesmírně nevinné a vy se těšíte sami sebou. V dnešní době je velká vlna nestydatosti, někdy. Lidé, které jsem viděla, nemají žádnou ‚ladždža‘ (stydlivost). Nevím, proč někteří muži chtějí přitahovat ženy a některé ženy chtějí přitahovat muže. Děti to tak nikdy nedělají, nevědí, co to je – přitahovat muže nebo přitahovat ženy, nebo přitahovat kohokoliv. Budou se snažit zavděčit se psovi, budou se snažit zavděčit se koni, ale nikdy jsem neviděla, že by se snažily někoho přitahovat. Důvod je ten, že jejich sebevědomí je úplné. Vědí o sobě úplně vše. Tak proč by měly dělat všechny ty nesmysly – běhat za ženami, běhat za muži a vytvářet si problémy? Jejich sebeúcta je úplná. Nevinnost je taková, dává vám úplnou sebeúctu. Nikomu se neklaníte, ani nenutíte nikoho jiného, aby se klaněl. To je krása nevinnosti, která ve vás tak dobře funguje. Proto vždycky říkám: „Uctívejte Šrí Ganéšu!“ Vím o někom, kdo byl velmi vysoko postavený, a najednou mě překvapilo, že ochrnul. Co se stalo? Byl to velmi dobrý člověk, neměl by ochrnout. Pak jsem zjistila, že měl velmi špatné úmysly ohledně žen, a tak se u něj objevil tento problém. Tak jsem mu řekla: „Raději uctívej Ganéšu. Uctívej Šrí Ganéšu!“ Uctívání Šrí Ganéši zlepšuje vaši múladháru, zlepšuje váš pocit studu, zlepšuje vaši vlastní důstojnost, sebeúctu. Oblékáte se způsobem, který ukazuje, že si vážíte svého těla. Mluvíte tak, že dáváte najevo, že si vážíte svého jazyka, své řeči. Nemůžete mluvit sprostě, pokud jste nevinný člověk. Nemůžete mít mysl, která je schopná urážet nebo říkat hrozná slova. Viděla jsem, že v Americe mluví tak divně, že jste z toho v šoku! Není třeba používat tato sprostá slova, abyste se vyjádřili; tím se kazí váš jazyk, a tak se z vašeho jazyka vytrácí nevinnost. Když se vám z jazyka vytratí nevinnost, cokoliv řeknete, nikdy se nesplní, nikdy se nesplní. Ale pokud jste nevinní a váš jazyk je nevinný a respektuje... Takže základ, jak vidíte, je respektovat svou nevinnost v každém ohledu. Třeba když se musíte na někoho rozzlobit nebo něco říct, tak prostě mlčte, to je nejlepší způsob. Také musíte respektovat svůj jazyk, respektovat své oči. Někteří lidé mají velmi špatný zvyk bloudit očima všude možně, dívat se na ženy; nebo některé ženy jsou takové. Nevážíte si svých očí. Pak se u nich objeví problémy s očima, nejen to, ale i s myslí, mysl se tímto chováním natolik zničí, že nemá žádný cit. Nedokáže se ničím těšit. Takový člověk se nedokáže ničím těšit. Pokud jste člověk, který si váží svých očí, nosu, uší, řeknu vám, budete překvapeni, že je všechno tak radostné. Na světě je tolik věcí, kterými se lze těšit, ale lidé nedokážou slyšet nic, co je dobré. Jsou tam ptáci, kteří cvrlikají – neslyší je. Jsou tam stromy, které rostou – nevidí je. Jsou tam květiny, které voní – necítí je. Protože mají tak nízkou sebeúctu, protože jsou to lidé na velmi nízké úrovni, řekla bych, kteří se nedokážou radovat z ničeho kolem. A oni by měli být zdrojem potěšení. Vidíte, jak jsou děti zdrojem radosti! Každé, které přijde na jeviště a pobíhá tam – jak si to užíváme! Proč? Proč se těšíme z pobíhajícího dítěte? Neříkáme, že se zbláznilo nebo že je opilé, ale užíváme si to. Proč? Co je na tom dítěti tak sladkého, že se z něj tak radujeme? Protože je to nevinnost. Jeho silou je nevinnost. A s touto silou prostě vypadá tak sladce, tak krásně, že nám to v srdci působí opravdovou radost. Takže druhou věcí je, že nevinnost dává radost. Nevinnost dává lidem radost. Cokoliv, co se řekne nevinně, cokoliv, co se udělá nevinně, je velmi, velmi potěšující a při tom vidíte toho člověka tak průzračného, tak krásného, že se těšíte z této průzračnosti a posvátné nevinnosti. Proto je Ganéša uctíván jako první, protože Ganéša byl prvním božstvem, které stvořila Ádi Šakti. Protože když má něco vytvořit, musí vědět, že v tom musí být síla nevinnosti, jinak budou lidé špatní, budou dělat různé špatné věci. A tak nejprve stvořila Ganéšu, jehož nevinnost – můžeme tomu říkat ‚vibrace‘ – je tak silná, že ovládá. Samozřejmě existují lidé, kteří se zcela vzdali své nevinnosti a myslí si o sobě kdovíco. Na ně zapomeňte! Ale za normálních okolností jste vždy vedeni svou nevinností, ať už si to uvědomujete, nebo ne. A je to tak sladká věc, že to lidi povznáší v jejich ušlechtilosti, v jejich velikosti. A to je to, co v sobě musíme rozvíjet my, sahadžajogíni. Kdykoliv sahadžajogíni někam jdou, snaží se něco dělat, s někým se setkat, jakoukoliv společenskou práci, cokoliv, lidé by měli cítit tuto radost, kterou v sobě máte. Jen pro tuto radost stvořila Ádi Šakti Šrí Ganéšu. Protože tato radost ve vás, nevinná radost, která nikomu neubližuje, která nic neočekává, nic nepožaduje, nic nechce, ale jen všude vyzařuje radost – takovou osobnost byste měli mít. Není nic špatného na tom nosit dobré šaty, není nic špatného na tom jíst dobré jídlo, není nic špatného na tom bavit se s lidmi, ale v tom všem by měl být respekt k nevinnosti, mělo by tam být vyjádření nevinnosti. S touto nevinností můžeme řešit problémy. Všechny problémy světa lze vyřešit. Proto je Šrí Ganéša tak důležitý. Pokud nemáte správné porozumění Šrí Ganéšovi a pokud je váš Šrí Ganéša ohrožen, nevím, co se vám může stát. Dnes, v těchto dnech, vidíte, že přichází tolik strašných nemocí, protože (lidé) nejsou posvěcení, jejich vztahy nejsou posvěcené. Každý vztah musí být posvěcen vaší nevinností. Jako například, máte sestru, máte matku, máte bratra, máte otce, máte všechny tyto vztahy. A všechny tyto vztahy jsou tak dobré, tak krásné a posvěcené, protože to jsou nevinné vztahy. Milujete svého otce s nevinností a milujete svou dceru s nevinností, milujete svou matku s nevinností. Proč byste měli milovat? Kvůli nějakému zisku? Pak je to vychytralost. Pro nějaký druh nadvlády? Pak je to vychytralost. Je to jen kvůli lásce samotné. To je možné, pokud jste nevinní. Takže teď jsem šťastná, že zítra budete mít všichni svatbu. A ti lidé, kteří se budou brát, by měli pochopit, že je to posvěcený sňatek. To je velmi důležité. Není to jako nějaký jiný sňatek. Je to sňatek, který se koná v mé přítomnosti. Takže buďte opatrní! Nuže, pokud se nechcete vzít, dobře, ukončete to! Dostali jste šanci poznat toho člověka, pochopit ho. Ale když se potom budete pokoušet chovat divně, bude to pro vás i pro mě velmi obtížné. Můžu přestat pořádat svatby. Nemám ráda, když lidé od prvního dne mluví o rozvodu, ale pokud je opravdu nějaký problém, je to v pořádku – v Sahadža józe je rozvod povolen. Ne jako v katolické církvi, která rozvody nepovoluje. Takže muži mají nejrůznější vztahy a ženy mají nejrůznější vztahy. To tu není. Místo toho, abyste dělali takové nesmysly, můžete se rozvést. Ale měla by to být velmi nevinná záležitost. Pokud se s člověkem rozvádíte, protože je napadána vaše nevinnost, je to v pořádku. Tam s vámi souhlasím, že byste to měli udělat. Takže si chraňte svou nevinnost. V této moderní době je velmi důležité uchovat si nevinnost, aby se ve vás a také v ostatních lidech probudil Šrí Ganéša. To zachrání tento svět. Nic jiného, než nevinnost, kterou máte, zachrání tento svět. Cokoliv víte, cokoliv říkáte, cokoliv píšete, hleďte prosím na to, abyste neubližovali nevinnosti, která je ve vás. Není nutné vést život plný morálky, toho či onoho. To, co je potřeba, je vaše nevinnost. Nevinnost sama o sobě vám dává morální sílu, morální porozumění. Nemusíte kvůli tomu číst knihy, nemusíte kvůli tomu chodit k žádnému guruovi. Nevinnost vás povede a řekne vám: „Tohle je sahadž, tohle je to, co musíte mít.“ Všichni jste získali realizaci. Je to velmi velká věc, která se stala mnoha lidem. A vždycky chci, abyste v sobě uctívali Šrí Ganéšu. Šrí Ganéša je vaše nevinnost, je to Duch uvnitř vás. Chcete-li poznat svého Ducha – je to Šrí Ganéša, stanete se jedním, jedním se Šrí Ganéšou. Je uvnitř vás a je naprosto reálné, abyste vy všichni byli zcela osvíceni silou Šrí Ganéši. Jsem velmi šťastná, že jste všechny návrhy na sňatek přijali a že jste se rozhodli pro manželství. Ale i když nyní řeknete ne, je lepší to ukončit. Nezkoušejte však žádné triky a nesnažte se chovat divně, protože to vám v žádném případě nepomůže, abyste se manželstvím těšili. Od prvního dne se snažte pochopit, že musíte být ke svému partnerovi velmi laskaví, milí; velmi ohleduplní, velmi starostliví, velmi milující. To je velmi důležitá věc, kterou lidé nechápou. A neberte to jako samozřejmost. ‚Je to v pořádku, protože je to sahadža manželství,‘ – lidé to berou jako samozřejmost. Ne, nikdy to neberte jako samozřejmost. Pokud chcete mít opravdovou radost, mějte mezi sebou nevinnou lásku a těšte se sebou. Nechť vám Bůh žehná. Děkuji.