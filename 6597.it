14 aprile 1991
Ganesha Puja
Canberra Ashram, Canberra (Australia) | Translation (English to Italian) - Reviewed

Questo sarà il quinto puja in Australia e ho pensato che, essendo questa la terra di Ganesha, dovremmo celebrare il puja a Ganesha. È anche molto importante, di grande aiuto. Dovremmo tutti celebrare il puja a Ganesha, è molto importante. E così oggi faremo un puja a Shri Ganesha. Avete i centootto nomi di Shri Ganesha?
Abbiamo chiesto adesso a John Fisher di essere il vostro coordinatore a Canberra e lui ha accettato.
Non so cos’altro dirvi riguardo a Shri Ganesha, in quanto è davvero fondamentale conoscere l’importanza del Muladhara chakra.
Se leggete il giornale, già in prima pagina si legge di gente che ha perso completamente il controllo per quanto riguarda il senso morale. Insomma, per noi (indiani) è qualcosa di davvero scioccante. E penso che forse le persone abbiano una possessione nel Muladhara chakra.
Per come si comportano, si percepisce che qualcosa è andato completamente storto in loro e non hanno alcun autocontrollo; e si comportano proprio come pazzi.
E tutti i problemi che stanno emergendo di queste perversioni sono dovuti a questa sorta di possessione nel Muladhara chakra. Occorre essere molto molto attenti e rispettosi riguardo a questo. Vi ho già spiegato tantissime cose su come mantenerlo puro, come rispettarlo e come comportarvi.
Come sapete, Shri Ganesha è stato creato alla porta dell’inferno, per proteggerci dal cadere nell’inferno. Di fatto, però, quando lo insultiamo e non ci curiamo di Lui, Egli si addormenta.
E quando questo accade, può verificarsi qualsiasi tipo di possessione che può davvero far impazzire la gente.
Quando si arriva dall’India in questi luoghi (dell’Occidente), si resta proprio sorpresi e scioccati: “Che problema hanno queste persone? Come possono comportarsi in questo modo? Come possono fare di tutto per rovinarsi così? E come mai non capiscono l’importanza della moralità, se seguono Cristo?”.
Penso che i cristiani siano i peggiori in fatto di moralità. In loro non è rimasto alcun valore morale. È davvero molto triste che il numero di persone uccise dai cristiani sia il maggiore.
A volte penso che queste persone uccise ovunque possano aver posseduto i cristiani, e sia questo il motivo per cui essi perdono il controllo e si comportano così distruggendo se stessi.
La prima qualità di Shri Ganesha è che Egli ci dona la saggezza. E quella saggezza ci dà il senso di come comportarci, ci dona l’equilibrio e ci concede il senso di come comportarci verso noi stessi, di come preservare voi stessi, di come rispettare voi stessi.
Se però Ganesha non è affatto lì a sorvegliarvi, potrebbe accadere che dall’inferno escano alcuni orribili bhut infernali. Oppure non so, non riesco a spiegare questi comportamenti. Vi dirò che in India è il contrario: in particolare le donne sono estremamente attente alla propria castità, estremamente attente.
Abbiamo avuto, ad esempio, una regina di nome Padmini, che era una donna bellissima. Un invasore musulmano diventato sultano sentì parlare della sua bellezza e voleva incontrarla. Lei si rifiutò: “Io non voglio incontrarlo”, disse. Anche guardare una donna con occhi concupiscenti è immorale.
Allora lui minacciò: “Se non mi permettete di vederla, invaderò il vostro Paese”. A quel punto lei accettò: “Va bene, può guardarmi riflessa in uno specchio, così almeno il suo sguardo impuro non cadrà direttamente su di me”. Accettò questo. Lui la guardò in uno specchio e vide che era anche più bella di quanto avesse immaginato. Così voleva averla, a livello proprio fisico, molto superficiale. E disse: “Se adesso non vieni da me, attaccherò di nuovo”.
Allora studiarono un piano: “Adesso decidiamo se consegnare la nostra regina o no”. Tutti dissero: “Non se ne parla neanche. Non la consegneremo”. Infatti la castità di una donna, e per di più di una regina, è importantissima. E una regina, che rappresenta tutte le donne, non dovrebbe essere sacrificata in quel modo. Non riuscivano neppure a sopportare l’idea.
Così dissero: “Bene, escogiteremo qualcosa per ingannare questa gente”. Inviarono un messaggio: “Va bene, verremo tutti e verrà anche la regina”. E inviarono cento portantine – in India usiamo le portantine coperte per le signore – e in ogni portantina vi era un guerriero armato di tutto punto.
Anche i quattro che portavano ogni portantina erano guerrieri.
Erano quindi circa cinquecento guerrieri, si trattava di un piccolo regno. Ebbene, quando arrivarono, i nemici erano molto contenti: “Sta arrivando la regina!”. Stavano tutti bevendo e festeggiando: “Arriva la regina, arriva la regina!”. Quindi erano anche mezzi ubriachi.
(I guerrieri della regina) avevano detto alle donne: “Se vinceremo, accenderemo un fuoco e così saprete che abbiamo vinto. Se invece non vedrete niente, saprete che abbiamo perso la guerra”.
Il re era seduto nel palanchino davanti a tutti gli altri e andarono all’attacco, nel senso che prima entrarono (nella postazione nemica) e a quel punto, invece della regina, venne fuori il re e combatterono tutti contro quella gente. Ma erano soltanto cinquecento e non poterono salvarsi, gli altri avevano armi migliori, così furono uccisi e non accesero il fuoco.
Allora le donne si resero conto che sarebbero arrivati tutti i nemici. Erano sultani molto ricchi, musulmani molto ricchi. Ma esse pensarono che ormai la loro castità era in pericolo. Allora eressero una grande pira su un’ampia piattaforma, ci entrarono tutte e si uccisero prima che quelli potessero entrare e toccare il loro corpo.
Soprattutto per le donne è molto importante avere un forte senso di castità. Se non hanno un forte senso di castità sviluppano tutte strane idee e diventano mentalmente molto instabili. Ed anche i figli che hanno diventano molto strani e si avranno tutti questi problemi di relazioni perverse, di relazioni incestuose. Oggi ho letto la storia orribile di una ragazzina che ha sofferto a causa di una relazione incestuosa. È un inferno quello che abbiamo creato. Nell’inferno che altro può esserci? La stessa cosa. Non c’è alcun buon senso, nessuna saggezza al riguardo.
Pertanto adesso occorre capire in che modo dobbiamo svilupparci come sahaja yogi.
Uomini e donne, tutti, devono procedere di pari passo, perché la prima qualità di cui ho parlato è la saggezza, ma l’essenza del Muladhara è l’innocenza. Loro sono fatti di innocenza. Il potere di Ganesha è l’innocenza. E l’innocenza c’è se non la distruggete.
In effetti un bambino nasce innocente, ma se la madre non lo è, il bambino prenderà da lei, o se il padre non lo è, il figlio prenderà da lui: il bambino rimarrà influenzato, che si tratti della madre o del padre.
Tutta la società è decadente, è in declino, sta affondando. Potete vederlo chiaramente.
Grazie ad alcuni grandi santi indiani che hanno creato la cultura dell’India... questa non ci è stata tramandata da filosofi, scrittori o intellettuali, ma ci è arrivata dai santi che comprendevano il valore della castità e il valore dell’innocenza. Ed essi hanno creato tutto questo in modo tale che certe idee non ci entrano mai in testa. Noi li chiamiamo susanskara, buoni condizionamenti.
Questi buoni condizionamenti ci circondano al punto che tutto ciò che fa la gente di qui - gente folle - non ci entra mai in testa. E se non ci entra in testa, possiamo dire che non permettiamo proprio a queste possessioni di entrare.
Mentre se in qualche modo spianate la strada a queste possessioni, esse entreranno.
Ad esempio, per come si vestono oggi, le persone sembrano proprio streghe e bhut, assolutamente. E gente così sarà sicuramente attaccata perché i bhut pensano: “Questi sono come noi. Entriamo”.
Inoltre l’Agnya non deve essere coperto (ad es. non si deve portare la frangetta, ndt). Vi ho detto cento volte: “Per favore, non coprite il vostro Agnya, per favore, tenetelo scoperto”. Non coprite il vostro Agnya. Se lo coprite non potete essere protetti. (I bhut) entrano nel vostro Agnya e dall’Agnya possono arrivare al Muladhara. Quindi voi vivete in un’atmosfera nella quale è molto pericoloso vivere per i santi.
In effetti è questo il motivo per cui si diceva che i santi dovessero recarsi sull’Himalaya. Se hanno potuto dirlo agli indiani, non so cosa dovrei dire io a gente che vive in queste situazioni orribili, assolutamente orribili.
Insomma, pensate a quanto siano orribili e a tutti i problemi che ci creano, a quante persone sono rovinate, a quanti bambini sono rovinati, a come andiamo fuori controllo.
La prima cosa, dunque, è che dovremmo capire che Ganesha ci dà le maryada, i limiti. Sono innati in noi, non ci sono imposti, sono innati. Se ci fate caso, una bambina è timida, sa come proteggersi. Anche i ragazzini sono timidi, cercano di proteggersi.
Ma si tende a sfidare l’innocenza innata perché c’è l’ego, che insinua: “Che c’è di male?”. Se si fa un’osservazione a qualcuno, risponderà: “Che c’è di male?”. E non vi rendete conto di quanto ciò sia devastante.
A Londra conosco molti genitori che mi raccontano che i loro figli sono già occupanti abusivi, hanno già dei figli. In età giovanissima, a quindici, sedici anni hanno figli.
È una situazione molto diffusa e loro ne parlano senza vergogna. Insomma, se si legge il giornale non si riesce a capire perché scrivere sui giornali tutte queste cose nei minimi dettagli. Non vi è alcuna necessità di scrivere ogni dettaglio nel giornale.
Fondamentalmente, però, siamo brava gente. Dio ci ha creati come bravi esseri umani. Siamo belle persone, ma con questo ego e questa idea stupida di dire “Che c’è di male?” nel fare qualcosa – cosa che deriva dall’ego - la gente ha perso la testa e, quando si perde la testa, si viene afferrati da questi bhut. E, quando siete afferrati da questi bhut, iniziate a comportarvi in un modo che nessuno riesce a spiegare. Proprio non riesco a capire perché si comportino così.
C’è stato un ragazzo che è arrivato con tutti i capelli scarmigliati, con un aspetto strano e con tutti questi jata (capelli aggrovigliati), come diciamo noi. Così gli ho chiesto: “Perché ti vesti in questo modo? Sembri un uomo primitivo”. Lui ha risposto: “Io voglio essere primitivo”. Replicai: “Non puoi. Il tuo cervello è moderno. Diverrai forse primitivo conciandoti così i capelli? Non puoi diventare primitivo”. Ma, pensate un po’, fanno tutte queste cose esteriori. E per cosa? Per avere un’identità. Ebbene, questa idea di identità è anch’essa segno che non avete le maryada. Potete fare qualsiasi cosa, potete diventare punk e fare cose di ogni genere: insomma, non ci sono maryada. E ciò significa che state rinnegando completamente Ganesha.
Ganesha ha creato queste maryada innate in noi. In India persino una prostituta, se deve intraprendere quella professione perché costretta - forse è stata portata da qualche parte o magari potrebbe essersi prostituita per gravi problemi personali - farà in modo che i suoi figli siano salvaguardati. Sa che è sbagliato.
Ma qui la situazione è così grave che neppure ci si rende conto che è sbagliato. Ci pensate?
Il colmo è che, pur rendendovi conto che state annegando e state per morire, siete contenti: “Che bello! Sto per morire”. Questo è il livello della saggezza.
È davvero sconvolgente.
Quindi ora dobbiamo capire che cosa sono le maryada, come dobbiamo vivere nelle maryada, e sono sicura che ciò avverrà se stabilizzerete realmente Shri Ganesha in voi.
Per questo la cosa migliore è meditare. Mettetevi su un bel prato, sull’erba. Sedetevi su di essa. Rivolgete la mano sinistra verso una candela e la mano destra sulla Madre Terra e recitate l’Atharva Shirsha. Se riuscite a ricordarlo a memoria è ottimo. Diversamente potete prendere il libro e leggerlo. Oppure, per cominciare, dite il mantra di Ganesha. Vi aiuterà tantissimo. Aiuterà voi, i vostri occhi, tutto in voi sarà molto bello.
Tra l’altro, una donna con un Muladhara dissennato può diventare estremamente aggressiva con il marito. Insomma, può essere molto crudele ed è ciò che sta accadendo adesso in America. Però non riesco a capire come le donne possano essere così crudeli. Insomma, non avrei mai pensato che le donne potessero essere crudeli, davvero. Voglio dire che potrebbero essere scaltre, potrebbero dare scandalo o fare stupidaggini del genere. Ma non avrei mai pensato che fossero crudeli.
Quando lessi per la prima volta la storia dell’Inghilterra rimasi sorpresa che ci fossero state regine molto crudeli ed anche che fossero state uccise sette regine. In India, se un re uccidesse anche una sola regina sarebbe bandito completamente dall’intero Paese.

[“Di chi è il bambino che piange? Potete per favore portarlo dietro? Che cosa c’è? Deve esserci qualche possessione, diversamente perché il bambino piangerebbe così? Portatelo fuori, portatelo fuori. C’è qualche possessione. Ricordate: se i bambini si mettono a piangere davanti alla mia fotografia o in mia presenza, sappiate che c’è qualche possessione, altrimenti non piangerebbero. Portatelo fuori. (A lato) Sta mostrando l’Agnya (con le dita).]

Quindi, non è una cosa molto semplice. È molto seria. Per i sahaja yogi è molto, molto seria. Essi devono ripristinare la loro innocenza. Devono ripristinare le proprie maryada. Devono darsi dei limiti. È fondamentale. Altrimenti, come dicevo, se avete sparso del grano ovunque, come potrete dargli una forma, un’altezza? Dovete raccoglierlo in qualche contenitore, dargli qualche maryada.
Solo con le maryada potete elevarvi.
Certo, la Kundalini aiuterà, naturalmente anche Ganesha aiuterà. Ma dovremmo anche cercare di osservare noi stessi, fare introspezione: “Facciamo ancora parte di quella categoria?”.
Ho detto a molte persone che è meglio camminare con lo sguardo rivolto verso l’erba, solo fino ad un metro di altezza, perché all’altezza di un metro si possono vedere soltanto i bambini, i fiori e il terreno. Non più in alto. Oltre quell’altezza non c’è niente di molto bello, penso (ride). Oppure alzate gli occhi molto più in alto per vedere al di sopra della testa della gente. Nulla in mezzo.
E tutto il nostro stile, lo stile di vita è così strano. Non so proprio come spiegarlo, ma viene accettato.
Ieri un indiano è venuto a dirmi con grande serietà: “Ho commesso un peccato, devo dirglielo”. Ho chiesto quale. “Nella mia famiglia nessuno beve birra, ma io ogni tanto la bevo”. Dopodiché non sapevo dove guardare e cosa dirgli (Shri Mataji ride perché divertita, ndt). Lui ha detto molto seriamente: “Lei è Madre, quindi devo confessarglielo, ma d’ora in poi non toccherò mai più una birra”. Pensate. Parlava molto seriamente.
Un altro è venuto a dirmi... Io avevo detto: “Voi indiani non volete partecipare a questa cosa (Sahaja Yoga). Cos’è, siete tutti impegnati a far soldi?”. Lui ha risposto: “Abbiamo guadagnato molto denaro qui e non ne vogliamo altro”. “Ma allora perché non venite?” - chiesi – “Dovreste venire a praticare Sahaja Yoga. Perché non venite?”.
E lui: “Vede, Madre, il problema è soprattutto che... - proseguì con grande esitazione - vede, non è granché pubblicizzato nei giornali indiani e noi indiani pensiamo di essere abbastanza diversi. Come faremo ad andare d’accordo con queste persone con idee tanto diverse dalle nostre? Come faremo ad adeguarci a loro? È molto difficile. Questa volta però ho visto anche alcuni indiani e alcuni musicisti indiani cantare, quindi sembra che si possa andare d’accordo con loro”.
“Sì – dissi - possono adeguarsi a voi e voi a loro. È semplice. Loro sono proprio come voi”. Lui disse: “Eravamo realmente incantati da quanto erano gentili, sa, ed erano...”.
Loro infatti non giudicano se certe cose sono sbagliate o altro. L’India è così, sapete. Loro considerano che voi appartenete ad una certa cultura e loro ad un’altra e, pertanto, voi siete fatti in un modo e loro in un altro. Loro non possono essere come voi e voi non potete essere come loro. Quindi considerano che appartenete ad una cultura diversa, ad una categoria diversa di persone. Però non dicono che siete cattivi o siete buoni, non emettono giudizi.
Ma le cose stanno così, dobbiamo capire che siamo andati troppo in là con questa follia, danneggiando il nostro Shri Ganesha.
Inoltre, gli australiani devono essere davvero una guida per quanto riguarda l’ambito di Shri Ganesha, perché voi risiedete nella terra di Shri Ganesha. Dovete mostrarlo a tutti i sahaja yogi. Ma, come sapete, finora abbiamo avuto esperienze orribili, per come la gente è stata dominante e ha fatto azioni sconsiderate di ogni genere in fatto di denaro e anche di moralità.
Questo a volte disturba l’intero equilibrio di Sahaja Yoga perché esso dipende tutto da Shri Ganesha, dipende cioè dagli australiani.
E gli australiani hanno tutte le possibilità di raggiungere grandi altezze nel principio di Ganesha, poiché qui hanno la Madre Terra. Che altro vogliono? Non avete bisogno di adottare lo stupido stile americano. Insomma, se vedete il loro Halloween vi assicuro che non mangerete per otto giorni (risate). E se andate a Rio, anche se non partecipate al loro carnevale ma guardate solo le fotografie, non mangerete per un mese, tanto sono orribili.
Allora, vogliamo seguire loro o vogliamo creare in Australia le persone speciali di Shri Ganesha? Devo avvisarvi di questo: tutti i sahaja yogi di ogni nazione – voi sapete che abbiamo sahaja yogi in tutto il mondo - guardano tutti voi e voi dovete fare il massimo per esprimere il vostro principio di Ganesha, cosa che per voi dovrebbe essere molto facile.
Come vi ho detto, una volta l’Australia faceva parte dell’India. Poi si è staccata ed è arrivata fino quaggiù.
Pertanto si può dire che almeno i vostri film sono dharmici. Sono dharmici. Non sono immorali come i film americani.
Ma questa idea di copiare i francesi o gli americani dimostra che abbiamo perso la nostra personalità. Invece Shri Ganesha vi conferisce una personalità. Vi conferisce una personalità, perché vi dà le maryada. Vedete, soltanto con le maryada avete una personalità. Una persona si riconosce dalle sue maryada. E le maryada sono ciò che deve subentrare in noi.
Il puja di oggi quindi è dedicato a Shri Ganesha.
Come ovviamente sapete, Egli ha quattro petali e voi sapete dove Lui risieda, cosa faccia e come custodisca la castità di sua Madre e via dicendo. Ma la cosa principale è come sviluppare Shri Ganesha in noi, come far sì che la gente ci veda come incarnazioni di innocenza su questa Terra.
So che è molto difficile, ma pensate a Shri Ganesha, che è seduto alla porta dell’inferno, dell’escrezione, perché Egli è proprio come un loto, oltre qualsiasi altra cosa, e Lui rende tutto fragrante. Allo stesso modo io mi aspetto che tutti voi sahaja yogi dell’Australia abbiate quella personalità meravigliosa di Shri Ganesha, ed emaniate questa fragranza di innocenza a tutti i sahaja yogi e poi a tutto il mondo.

Che Dio vi benedica tutti.