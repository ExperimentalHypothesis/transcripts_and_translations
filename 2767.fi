16 maaliskuun 1997
Mahashivaratri Puja
New Delhi (India)
Shivaratri puja (Hindi Translation & English part) Delhi (India), March 16th, 1997

Puhun ensin hindiksi ja sitten englanniksi.

Olemme niin kosmopoliitteja, että en tiedä millä kielellä puhuisin. [Shri Mataji puhuu hindiksi kohtaan 21:39 saakka] Tänään meidän on tarkoitus palvoa Shri Shivaa. Shivan muodossa meillä on Itse Shri Sadashiva ja Hänen heijastuksensa, Shri Shiva. Tämä Shivan muoto sydämessämme on aina Hengen muodossa. En sano, että se olisi siellä valaistuneena. Kun Kundaliini on herännyt, silloin Shivan muoto valaistuu. Ja se valaistuu hermoissamme. Chaitanyasta on sanottu, että se sijaitsee rasvassa. Ennen kaikkea sen valo tulee aivoihimme. Ensimmäistä kertaa sydämemme ja aivomme yhdistyvät.

Muuten, tavallisesti ihmisen älykkyys toimii yhdellä puolella ja tunteet toisella puolella. Tämän yhdistymisen vuoksi sisällämme oleva valo leviää Hengestä; tämä valo muuttuu värähtelyiksi ja tulee esiin käsissämme ja päälaen alueella. Te tiedätte tämän kaiken. Mutta teidän pitää tietää, että kun tämä valo tulee meihin, näemme, että vähitellen elämämme muuttuu. Kaikki viha ja sisällämme olevat kuusi vihollista häviävät. Vähitellen kaikki tämä jää pois, ja usko vakiintuu mieleen. Uskosta herää viisaus. Mikään ei ole enää tärkeää. Shivan persoona, jonka tiedämme, on enkelin, tai suuren pyhimyksen. Hän on sellainen.

Hänelle mikään ei ole tärkeää. Hänen tukkansa ei ole kammattu. Ei mitään sellaista. Mitä Hänellä on yllään, mitä pitäisi tehdä, Hän ei ajattele sellaista. Hän on antanut kaiken tällaisen työn Vishnulle. Hän on pukeutunut tiikerin taljaan ja kuljeskelee ympäriinsä. Ja Hänen kulkuneuvonsa on Nandi (härkä), jota on hyvin vaikea ohjata mitenkään. Se ei ole kuin hevonen, jota voi ohjata. Minne tahansa Nandi menee, Shiva menee sen mukana. Hän ei koskaan ajattele, mitä ihmiset sanovat, tai mitä muut ajattelevat.

Jos Minä olen pukeutunut näin ja istuisin Nandin selässä, mitä ihmiset sanoisivat? Koska Hän on tyytyväinen sisällään. Hän istuu siellä omassa ilossaan ja onnessaan. Hän ei välitä tässä maailmassa mistään sellaisesta kuin "mitähän ihmiset sanovat?" Hän ei ole häpeissään. Olette varmaan kuulleet Hänen häistään. Kun Hän tuli häihin, ja Shri Vishnu näki Hänet, Hän sanoi: "Kuka on tuo outo sulhanen? Miten siskoni voi mennä naimisiin Hänen kanssaan?" Mutta Shri Parvati tiesi, että Hänen puolisonsa on tällainen huoleton veikko. Hän ei välitä mistään.

Kun henkilö pääsee kaiken yläpuolelle, hänelle kaikki muuttuu merkityksettömäksi. Hänen huomionsa ei mene sinne. Tämä Shivan inkarnaatio, jonka tiedämme, näyttää meistä hyvin rakkaalta ja rakastettavalta. Ja kaikki ajattelevat, että kaikki Shri Shivan tekemä on hyvin ainutlaatuista. Mutta kun Shivan valo alkaa loistaa sahaja-joogeissa, heidänkin elämänsä alkaa muuttua. Olen huomannut, että ennen tuloaan Sahaja Yogaan, niin naiset kuin miehetkin, pitivät paljon hyvistä vaatteista. Kaikki heidän huomionsa meni siihen, mitä he laittaisivat päälleen. Ja nykyään sellainen on suosiossa, koska kauneusklinikoita avataan kaikkialla, ja naiset ovat jääneet pahasti koukkuun sellaiseen. Mutta kun kauneus tulee sisällänne olevasta valosta, silloin ei millään maallisilla asioilla ole merkitystä. Samoin on mukavuuksienkin kanssa, tavallaan ihmiset hakevat hengen mukavuutta.

He eivät hae (fyysistä) mukavuutta itselleen. Katsokaa näitä ulkomaalaisia. He asuvat isoissa taloissa. Heillä on autot ja kaikki. Mutta he tulevat tänne saadakseen uppoutua tähän ilmapiiriin. Mutta intialaiset eivät ole sellaisia. Minne tahansa intialaiset menevät, he haluavat kylpyhuoneen asunnon yhteyteen ja kaikenlaisia mukavuuksia. Tähän mennessä he eivät vielä ole päässeet yli siitä. Olen hämmästynyt, että köyhässä kansassamme on edelleen tällaisia haluja. Se on hyvin hämmästyttävää.

Ihmiset sanoivat Minulle: "Äiti, ole hyvä ja osta meille iso pala maata ashramia varten." Intialaiset eivät koskaan asu ashramissa. Tämä ashram, jonka saimme rakennettua suurella vaivalla, nyt kukaan ei halua asua siinä. Sanoin, että voin maksaa teille palkkaa siellä asumisesta, mutta ei. Syntymäkotini Chhindwarassa, käytimme siihen niin paljon rahaa. Sanoin, että eläkkeelle jääneet joogit voisivat asua siinä, siellä on todella hyvä ilmasto, se sijaitsee ylängöllä. Kukaan ei ollut valmis siihen. Jokainen ajattelee vain omaa mukavuuttaan. Mutta nämä ihmiset eivät ajattele. He elävät hyvin onnellisina ashramissa.

Minun taloni, minun paikkani, minun vaimoni,... Ruoan pitää olla valmistettu näin, me syömme tällaista ruokaa. Olemme jääneet kiinni makuun. He eivät ole sellaisia. He syövät intialaista ruokaa suurella halulla. Mutta tiedän heti, kun intialaisia tulee Cabellaan, he kantavat mukanaan intialaisia leipiä, pikkelsiä ja muuta. Koska he eivät pääse eroon makutottumuksestaan. He ovat juuttuneet kiinni makuun. Vasta sitten, kun pääsette meditoinnin kautta irti näistä asioista, te pääsette dharman yläpuolelle. Eräs pieni asia pitää ymmärtää, että meiltä puuttuu halu uhrautua. Tällä kertaa he sanoivat, että Äiti on ostanut suuren maa-alueen ja käyttänyt siihen paljon rahaa, joten pujamaksuja pitää korottaa.

Olen saanut monia viestejä, joissa Minua pyydetään laskemaan pujamaksuja. Ällistyttävää! Puja pidetään vain yhden kerran Delhissä. Siltikin niin monta kirjettä pujamaksuista. He kyllä syövät 'paania' (betel-kasvin lehti, piriste) ja sylkevät pois, mutta eivät maksa pujamaksuja. En ole koskaan ottanut rahaa teiltä, olen kustantanut kaiken itse. Mutta kun pyydetään näin pientä rahaa... Näettekö, tänään puolet teltasta on tyhjänä. Miksi? Siksi, että ihmiset eivät halua antaa rahaa pujaa varten. Minulle soitetaan ja pyydetän vapautusta pujamaksusta.

Eikö teillä ole kunnon työtä? Ei, siitä ei ole kyse. "Mieheni maksaa, minä en." Olen hämmästynyt. Jos teillä olisi ankara guru, hän ajelisi päänne paljaiksi, pukisi räikeänpunaiseen vaatteeseen ja laittaisi seisomaan päällänne. Mutta Minä en halua sellaista, koska on kyse spontaanisuudesta. Kaiken täytyy syntyä siinä spontaanisuudessa, 'sahaj'. Olen elämäni aikana tavannut monia uhrautuvia henkilöitä. Mutta nykyään sellaisia ei näe. Tiedän äitini, hän lahjoitti pois sarejaan, jos niitä oli enemmän kuin kuusi.

On hämmästyttävää, että kun intialaiset tulevat Cabellaan, he haluavat oman huoneen, oman talon, he haluavat asua erillään muista. He eivät viihdy muiden joukossa. Henkilö, joka ei voi asua toisten kanssa, ei ole joogi. Hän ajattelee edelleen, "Olen erityinen, minulle pitää olla erityisjärjestelyt." Sellainen ei voi olla sahaja-joogi Hän vain käyttää sahaja-joogi -nimitystä. Shivan oppilaan pitää olla kuin Shiva. On aivan sama, minne laitatte hänet nukkumaan, mitä ruokaa annatte, hän ei välitä. Hän ei ole ajasta riippuvainen, hänellä ei ole haluja. Hän on sellainen. Sellaista voimme kutsua sahaja-joogiksi.

Ja Shivan vaikutus näkyy hänessä. Ihmiset tekevät niin paljon kaikenlaista, ennen kuin saavuttavat tämän, Mihin tahansa muualle menette, siellä näpistetään rahanne, kiskotaan tukasta, ja kaikkea muuta. Näin ei ole Sahaja Yogassa. Mutta tällaisesta meissä olevasta luonteenlaadusta on luovuttava. Meidän on yritettävä nähdä, mistä asioista voimme luopua. Jos ette saa itseenne tällaista paloa, ette voi olla Shivan oppilaita. Äidillä on kaikentyyppisiä oppilaita, siinä ei ole mitään erityistä. Kaikentyyppisiä. Mitä tahansa he tekevätkin, he ajattelevat, että kyllä Äiti antaa anteeksi. Mutta saamalla anteeksi te ette pääse korkeammalle.

Anteeksiantamisen kaikkein tärkein puoli on pyytää anteeksiantoa Shivalta. Pyytäkää Häneltä anteeksiantoa koko ajan. Sillä teemme koko ajan paljon sellaista, mitä meidän ei pitäisi. Meidän pitää pyytää, "Oi Shambho, anna meille anteeksi." (Shambho = Shiva) Teemme monia virheitä. Meillä on paljon vaatimuksia. Haluamme sitä ja tätä. Niin kauan kuin sisällämme on 'minä haluan', meidän on jatkettava anteeksiannon pyytämistä Jumalalta. Ja 'minun', 'minun taloni', 'minun vaimoni' — meissä on tällaista arvovaltaista käytöstä, ja jos emme lopeta sitä, emme voi olla Shivan oppilaita. On hämmästyttävää, miten nämä ulkomaalaiset ovat jo omaksuneet siitä niin paljon.

He eivät olleet koskaan kuulleet Hänen nimeään. Ja me olemme edelleen jumissa ja uskomme vain Hänen nimeensä. Olla Shiva tarkoittaa: kaikki maalliset piirteet meissä, kaikki sisällämme oleva viha, kaikki sisällämme oleva onttous — luopukaa niistä. Mutta ihmiset eivät vielä Sahaja Yogaan tulemisen jälkeenkään näe itseään. Kuulin, että joku anoppi kiusasi miniäänsä. Kysyin, miksi hän teki niin. Hän vastasi: "Enhän minä kiusaa." Hämmästyttävää! Kun he menevät elokuviin ja näkevät sellaista kiusaamista, he alkavat itkeä. Mutta kun he tulevat kotiin, miniän kiusaaminen jatkuu.

Tai sitten miniä kiusaa anoppiaan. Mutta he kieltävät koskaan kiusanneensa ketään. Jos pitää sisällään tällaisia valheita, ei voi edistyä Sahaja Yogassa. Koska se muuttaa elämäänne. Se on kultaanne. Ja kultaa ei voi tahrata. Mikään ei voi värjätä sitä. Olette saavuttaneet sen. Pitäkää se tila itsellänne. Miksi nyt pitäisi käyttäytyä kuin maallisten asioiden orjat? Kundaliinin erityisyys on siinä, että Hän puhdistaa teidät täydellisesti.

Teidän pitää myös palvella muita. Mutta Minä en tarvitse palvelujanne sinänsä. Olen tyytyväinen; mitä palveluja voisitte antaa Minulle? Teidän pitää tuoda tällainen tyytyväisyys ja iloisuus itseenne. Teidän pitää ajatella, että kaikki on iloitsemista varten. Ja jos voimme nauttia tekemättä mitään, niin miksi kantaa huolta? Ajateltuani paljon asiaa, olen tullut siihen lopputulokseen, että Sahaja on hyvin vapaata. Ja siksi se on niin vaikeaa. Jos joku keppi kädessä käskee teidän ajella päänne kaljuksi ja pukeutumaan pelkkään kaapuun, paastoamaan kaksi viikkoa, se kaikki tapahtuu. Mutta Sahaja pitää hyväksyä sydämessään ja mielessään, ja korjattava itsensä.

"Miksi toimin tällä tavalla? Pitääkö minun käyttäytyä näin?" Tällä tavalla moni asia jää pois. Ja tavallaan te löydätte itsenne. Olette riippumattomia ettekä te kanna huolta mistään. Ette halua mitään. Istutte vain rentoutuneina! Ja yllättävintä tässä on se, että kun Chaitanya (tietoinen energia) tietää, että ette tarvitse mitään, Se antaakin teille kaiken. Ehkä sillä testataan teitä, ehkäpä. Sitten Se näkee, miten reagoitte.

Ei ole sellaista tarvetta, jota Se ei voisi tyydyttää. Mutta tähän tarvitaan hieman omistautumista. Tänään olemme kutsuneet Shri Shivaa. Mutta Hän pitää tällaisista ihmisistä. Ero Hänen ja Minun välillä on se, että Minä pidän kaikenlaisista ihmisistä, mutta Hän ei. Hän pitää ihmisistä, jotka ovat jättäneet kaikki maalliset asiat. Nämä ovat meidän omalaatuisuuksiamme. Kaikessa... pukeutumisessa... Mitä voisi tapahtua, jos nyt en pukeudukaan sillä tavalla? Mutta me emme usko asketismiin. Teistä tulee askeettisia sisäisesti.

Kun olette askeettisia, ette halua mitään ja teistä tulee täydellisen iloisia. Ennen oli 'nath'-ihmisiä (pyhimyksiä). He matkustivat ympäri maailmaa. He opettivat paljon kaikkialla maailmassa. On hämmästyttävää, mihin kaikkialle he matkustivat. Kun kävin Kolumbiassa, sain tietää, että he olivat olleet Boliviassa. Jos menee Kolumbiaan, niin lentokoneessa alkaa huimata, niin korkeita vuoria siellä on. Mutta niinä aikoina he liikkuivat jalan. Miten he pääsivät sinne asti? En ymmärrä sitä.

Venäjällä ja muissa maissa he matkustivat myös. Kuinka he tekivät sen, missä he asuivat, mitä vaatteita heillä oli, kukaan ei tiedä. Sillä he saavuttivat tason, jolla tulee mystisellä tavalla voimalliseksi. Esimerkiksi, me tiedämme Shirdi Sai Nathan. Hän voi ilmestyä minne vain, hän voi tulla milloin vain, hän voi auttaa ketä tahansa. Ihmiset sanovat: "Äiti, olemme nähneet hänet." Sanon, "Kyllä, miksi ei?" Sellaisista ihmisistä tulee kuolemattomia. Sillä ne, jotka voisivat tappaa heidät, ovat kuolleet, joten heistä tulee kuolemattomia. Tämän kuolemattomuuden saavuttaminen on todellista Herra Shivan palvontaa.

Kerroin heille Shivan palvomisesta, mitä teille tulisi tapahtua. Mutta tänään aion kertoa teille siitä sisäisestä tapahtumasta, kun saatte Oivalluksenne. Tässä sijaitsee yksitoista 'rudraa' (tuhon voimaa) — niitä on yksitoista. Voidaan sanoa, että ne ovat osasia, 'anshoja' Shivan voimista. Kaikkien niiden tehtävänä on pyrkiä poistamaan kaikki väärät ideamme elämästä. Kun Kundaliini nousee, ne kaikki valaistuvat — kaikki yksitoista. Ja esimerkiksi Buddhalla oli osuutensa siitä ja myös Mahaviralla. Kaikkien niiden tehtävänä on kontrolloida meitä, että emme lankea monenlaisiin ansoihin. Kuten meissä olevaan egoon. Eli Buddha pitää huolta meidän egostamme.

Hän pitää huolen, että järkytytte egostanne. Hämmästytte sitä, miten saatoitte olla niin egoistisia, niin loukkaavia ja nöyryyttäviä. Mutta jos tämä rudra ei ole heränneenä, jos tässä rudrassa ei ole valoa, mitä silloin tapahtuu? Alatte perustella käytöstänne. Ajattelette, että kaikki, mitä teette, on oikein, mitä tahansa olette tehneet, mitä tahansa sanoneet, mitä tahansa saavuttaneet, ajattelette sen olleen teidän oikeutenne. Ette ole tehneet mitään väärää. Tätä varten Buddhan rudra täytyy herättää. Mutta jos sitä vastoin jatkatte egonne paapomista, jos tulette vain yhä egoistisemmiksi, te muututte täysin oikeanpuoleisiksi persooniksi. Kun sitten olette oikeanpuoleinen persoona, tiedätte, mitä kaikkia oireita sellaisella henkilöllä on. Sen vuoksi voisitte vain tarkkailla, introspektoida ja nähdä itse, mitä ego on tehnyt teille, millaisia vääriä ideoita teillä on ollut itsestänne.

Sen takia Mohammed Saheb on sanonut: "Koputtakaa itseänne kengällä." Hän ei tiennyt mitä muuta neuvoa. Sillä tämä egoilu voi todella särkeä teidät, räjäyttää päänne kokonaan, ja saatatte joutua hyvin moniin vaikeuksiin. Olen nähnyt, että lopulta ihmisille kehittyy sellainen "juppitauti", jossa tietoinen mieli ei toimi ollenkaan, ihminen ei pysty liikkumaan. Ihmiset eivät pysty liikkumaan tietoisesti. Tiedostamattomasti he pystyvät, mutta eivät tietoisesti. Ja tämä tauti on niin kamala. Ihmisestä tulee aivan kuin matelija. Heitä täytyy kannatella. He eivät pysty kävelemään itse.

He eivät pysty istumaan itse. Tämä voi tapahtua jo hyvin nuorella iällä. Tätä tapahtuu Amerikassa. Olen nähnyt myös pari kolme sellaista tapausta täällä Intiassa. Jos siis ette yritä nähdä egoanne ja hallita sitä ja katua sen tekoja. Sahaja Yogassa ei ole mitään sellaista kuin katumus, me emme usko katumukseen. Koska uskomme, että te olette kaikki saaneet Oivalluksen ja olette kaikkien virheiden yläpuolella. Se ei pidä paikkaansa. Meidän pitää katua. Englanniksi on olemassa sana, 'sorry'.

Kaikkeen sanotaan 'sorry'. Jos vaikka vastaa puhelimeenkin, kuulee: "Sorry". Kysyn: "Sorry, mitä varten?" Mutta tämä 'sorry', tämä pahoittelu on itsessään täysin tyhjä. Sillä ei ole merkitystä eikä syvyyttä. Jos sanotte "sorry", teidän pitää ymmärtää, miksi olette pahoillanne, ja mikä asia pitää korjata. Tämä on tämän sukupolven todella suuri ongelma, koska se on kehittänyt itselleen valtavan egon; kaikki taloudellinen kasvu, teollinen kehitys ja suuryritykset, kaikki nämä ovat antaneet meille mahdollisuuden kasvattaa egoamme. Jos emme kasvata egoamme, olemme hukassa, emme ole mitään. Ja sen takia me alamme helliä sitä, ja näin kaikki oikean puolen ongelmat alkavat. Sen vastareaktiona me siirrymme vasemmalle.

Itse asiassa päässä se on oikealla puolella. Täältä oikean puolen ego nousee ylös, joten vasen rudra on Mahavira. Ihmiset tekevät syntisiä asioita, mitkä ovat vääriä ja vastoin Shri Ganeshaa. On olemassa myös Mahaviran kontrolloivia voimia. Hän sanoo: "Joudutte helvettiin. Teille tapahtuu tällaista". Hän kuvailee koko helvetin, sen eri muodot, ja että te joudutte helvettiin ja teidät poltetaan elävältä. En tiedä, Hän kuvailee kaikenlaisia asioita pelotellakseen teitä. Mutta se ei auta. Niin ihmiset alkavat mennä enemmän vasemmalle, ja sanoisin, että kun tämä rudra menettää voimansa, sen kautta ihmiseen tulee valtava masennus.

Ihminen tuntee itsensä hyvin apeaksi: "Voi Luoja, miten masentunut olenkaan. Olen niin sairas. Olen sitä ja tätä." Ja sitten alatte pelotella muita masennuksillanne. Osoitatte tavallaan eräänlaista tunteisiin vetoavaa painostusta. Teette kaikenlaista, hakkaatte päätänne ja kaikkea sellaista. Se saattaa tulla egon kautta tai vasemmalta puolelta vasemmasta rudrasta. Nämä kaksi rudraa ovat hyvin tärkeitä, koska ne ovat suoraan yhteydessä vasempaan ja oikeaan sympaattiseen hermostoomme. On siis hyvin tärkeää varoa, että ette joudu näiden rudrien ansaan. Näitä rudria täytyy pitää tyytyväisinä.

Ollaksenne normaaleja, teidän täytyy pitää huolta ainakin näistä kahdesta rudrasta: toinen kontrolloi egoa ja toinen itsesääliä. "En vain pysty siihen, olen sellainen ja tällainen", ja kaikki tällainen depressio. Kaikki tällainen johtaa myös vakaviin fyysisiin ongelmiin kuten syöpään. Jos rudrat lakkaavat toimimasta, teille kehittyy syöpä. Koko tämä alue alkaa turvota. Sitä kutsutaan nimellä "medha". Tämä osa alkaa turvota, ja syöpäpotilailla voi nähdä turvotusta koko alueella. Ainakin tässä kohdassa ja ehkä tässä. Sillä tällaisen ihmisen persoonassa on tapahtunut sellainen heilahdus, että ei voi sanoa, mistä rudrasta heille on kehittynyt tällaisia psykosomaattisia ongelmia. Kaikki psykosomaattiset ongelmat syntyvät siitä, että rudrista on tullut tehottomia.

Se voi johtua ihmisen masentuneesta tai alistavasta luonteesta. Syynä voi olla moni muukin tekijä. Mutta kaikki nämä tekijät ovat osia Shri Shivan tai Sadashivan voimia. Hän on täynnä 'karunaa', täynnä myötätuntoa. Hän on myötätunnon valtameri. Jos pyydätte Häneltä anteeksiantoa, Hän antaa anteeksi. Mitä tahansa olette tehneet, sen sijaan, että tuntisitte syyllisyyttä, pyytäkää anteeksi, silloin Hän antaa anteeksi. Mutta jos ajattelette, että kaikki tekemänne on oikein ettekä ole koskaan kiusanneet ketään ettekä tuottaneet kenellekään kärsimystä, silloin voima tietää. Shiva tietää kaiken, eikö niin? Ja koska se tietää, se alkaa vetäytyä.

On siis kysymys teidän omasta tahdonvoimastanne olla siellä ja Shivan siunausten yhdistelmästä. Kun Shiva siunaa teitä, teidän tahdonvoimanne myös kasvaa. Mutta teillä täytyy olla vahva tahdonvoima ymmärtää, että teidän pitää olla korkeammalla tasolla oleva persoona. Hän ei ollut mikään tavallinen tyyppi. Hän oli... Jos Shivaa pyydettäisiin tulemaan vaikkapa johonkin juhliin, miltä Hän näyttäisi siellä? Ihmiset nauraisivat Hänelle. Kun tapasin muutamia hippejä, kysyin: "Miksi teillä on tällaiset tukat?" He vastasivat: "Me haluamme...", he ovat kaikki primitiivisiä, yksi vastasi: "Haluan olla primitiivinen". Sanoin: "Mutta aivot ovat modernit. Mitä hyötyä on silloin primitiivisestä tukasta?"

Se on huijausta. Itsensä huijaaminen ei auta. Parasta on kohdata itsensä ja ymmärtää, mitä väärää on tehnyt. Jos se toimii, niin sanon teille kaikille täällä olevalle sahaja-joogille, että jos korjaatte itseänne ja tulette sellaisiksi, olen varma, että kaikki ongelmat, poliittiset, taloudelliset ja kaikki typerät ongelmamme, tulevat loppumaan. Mutta nykyään, Kali Yugan takia on menossa sellainen sekoitus, että kaikkein pahimmatkin ihmiset jatkavat menoaan. Meidän velvollisuutemme on pelastaa tämä maailma. Meidän velvollisuutemme on luoda suurenmoinen, kunnioitettava elämä, joka ei ole pinnallista eikä mitään kehuskelua. Sen pitää kehittyä sisällämme, niin että henkenne valo leviää ja valaisee tämän maailman. On tärkeää ymmärtää, että kaikki nämä vaikeudet ja nämä sairaudet, psykosomaattiset sairaudet ja kaikki muut ongelmat, joita kollektiivisesti voidaan kutsua Kali Yugan ajan ongelmiksi, kuten poliittiset, taloudelliset ja muut ongelmat, ovat vain ihmisten aikaan saamia. Jumalallinen Voima ei ole niitä luonut.

Mutta Jumalallinen Voima yrittää neutralisoida niitä, jos on tarpeeksi sahaja-joogeja, jotka harjoittavat Sahaja Yogaa sanan todellisessa merkityksessä. Jos se voidaan toteuttaa, jos siihen voidaan päästä, silloin uskon, että saamme aikaan paljon ihmiskunnan parantumisen hyväksi, ja siksi olemme saaneet oivalluksemme. Sitä ei ole tarkoitettu vain itsellenne eikä perheellenne, ei kaupungillenne tai maallenne, vaan Sahaja Yoga on tarkoitettu koko maailman hyväksi. Jos haluatte kilpailla, teidän pitää kilpailla vain ylösnousemuksessa eikä missään muussa. Mutta ihmiset ovat niin pinnallisia, että he luulevat mahtailemalla tulevansa joksikin "koviksi tyypeiksi", ja pääsevänsä sillä tosi korkealle, niin ei onnistu. Teidän on asennoiduttava hyvin nöyrästi myös itseenne, jotta ymmärrätte, että mitä tahansa teette, se tapahtuu maailman ongelmien parantamiseksi. Voimme ratkaista ne aivan varmasti, koska te olette Jumalallisuuden kanavia. Jos voisin tehdä sen yksin, olisin jo tehnyt sen. Mutta en voi, ja siksi Minun oli koottava teidät kaikki yhteen ja kerrottava teille, että te kaikki tulisitte kanaviksi. Mutta sillä välin nauttikaa! Nauttikaa elämästä.

Jokaisesta sekunnista tulee iloa, mikä myöskin on Shivan lahja. Shiva saa aikaan tämän suuren ihastuksen ja suuren kiitollisuuden jokaisesta hetkestä, kaikesta, mitä on olemassa. Ja tämä on tila, mihin teidän pitää pyrkiä, ei itseänne tuomitsemalla tai egoanne hellimällä, vaan näkemällä, mitä te olette. Se on tärkein asia, mikä on nähtävä, että mitä ongelmia teillä on, ja että se, mikä teitä vaivaa, olette te itse. Jos vain pääsisitte sille ymmärryksen tasolle, olen varma, hyvin hyvin varma, että teistä tulee todellisia voimavaroja auttamaan tätä maailmaa katsomaan itseään ja muuttumaan. Koska näin syvälle juurtuneita ongelmia ei ratkaista pinnallisin keinoin. Ja Kundaliini on siunannut teidät niin suuresti, että teistä voi tulla suurenmoisia, voisin sanoa soihtuja, soihtuja totuuden, rakkauden ja ilon polun varrella. Jumala siunatkoon teitä!