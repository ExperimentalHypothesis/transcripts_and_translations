Navaratri Puja, London Hampstead (UK), 23 September 1984.

Sahaja Yoghin: Pentru a fi sunet pe video, Mamă. E-n regulă.

Shri Mataji: Acesta nu funcționează.

Sahaja Yoghin: Acesta este. Mamă, nu atingeți întrerupătoarele. Sunt pornite. Este acesta. Nu are întrerupător.

Shri Mataji: Trebuie să fie ceva în neregulă undeva. Firul este mult prea tensionat.

Sahaja Yoghin: Terry a testat echipamentul, cu privire la componentele electronice...

Shri Mataji: Cred că este prea strâns aici.

Sahaja Yoghin: Nu, problema este aici jos.

Sahaja Yoghin: Terry s-a uitat.

Shri Mataji: Și?

Sahaja Yoghin: A spus că este o problemă mai jos.

Shri Mataji: Unde?

Sahaja Yoghin: Curentul.

Shri Mataji: Asta însemnând?

Sahaja Yoghin: Graham, care este problema? S-au dus să cumpere baterii pentru microfon.

Shri Mataji: Ar trebui să ia cu toții loc în față, toți copiii, fetele... sau în spate, pe scaune...

Sahaja Yoghin: Cred că ar fi mai bine dacă ar veni în față, Mamă.

Shri Mataji: Astăzi este o zi măreaţă pentru noi toţi... Mă puteți auzi? Deoarece astăzi sărbătorim Navaratri și ne întâlnim la un timp atât de lung, după turul Meu. Când am afirmat în Italia că Anglia este Inima Universului, n-au acceptat acest lucru. Au fost uluiţi de această afirmaţie. N-au putut crede că Anglia ar putea fi Inima Universului. Unul dintre motive a fost acela că știau că englezii au fost invadaţi cândva de romani, iar romanii de atunci au simţit, de asemenea, că englezii erau foarte plini de ei. Nu au acceptat înfrângerea cu politeţea unei persoane care a pierdut. Chiar și înfrânţi, erau trufași. Așadar, n-au putut crede că Anglia ar putea fi Inima Universului. Dacă aceasta este Inima, care este starea Universului? Şi Mi-au descris pe larg îngâmfarea englezilor. Atunci am simţit că Eu Însămi am observat ceva asemănător.

Acum, când sărbătorim cea mai măreaţă Navaratri din câte au existat, trebuie să fie ceva special în legătură cu această zi, şi anume, că trebuie să ne curăţăm inima complet, în întregime, şi s-o facem atât de pură, încât să purifice tot sângele care trece prin întregul corp. Deci celulele inimii, care compun acest organ esențial, trebuie să fie de cea mai înaltă calitate, deoarece celulele inimii sunt cele mai bune celule din corpul omenesc, de o natură excelentă, cele mai sensibile. Iar inima este cea care exprimă „Anahata”, sunetul lipsit de percuţie. În timp ce constatăm că există unii oameni de valoare, cu certitudine există, dar alţii vorbesc excesiv, se comportă ostentativ şi nu au acea valoare. Ar trebui să puteți să atingeți acel nivel, pentru că v-aţi născut pe acest tărâm atât de special al Angliei. Această capacitate trebuie să fie înnăscută în interiorul vostru. Dar ce lipseşte? De ce, în ciuda tuturor capacităților, a trecutului măreţ, în ciuda tuturor meritelor existente aici, constatăm că Sahaja Yoghinii nu se ridică la nivelul multora, deși sunt în Sahaja Yoga de ani de zile? Care este motivul?

Vedeţi, inima pulsează într-un anumit ritm şi emite un anumit sunet. Puteţi obţine şi o imagine grafică a acestor pulsații. Este atât de sistematică, de ordonată, atât de „disciplinată”, încât chiar și cea mai simplă șoaptă sau cea mai mică schimbare, este evindențiată pe diagramă. Este un lucru foarte sensibil. Și asta este ceea ce lipseşte aici, disciplina inimii. Este o inimă dezordonată, ciudată, care se umflă odată cu egoul. Şi orice ar spune cineva - este o altă trăsătură a oamenilor care citesc - orice li s-ar spune, pe moment te ascultă cu seriozitate, ca în momentul următor să nu aibă niciun efect asupra lor. Ar trebui să observăm dacă asta se întâmplă și cu noi, și să înţelegem că ceea ce ne lipsește este disciplina. Trebuie să dobândim disciplina interioară altfel nu putem crește din punct de vedere calitativ. Dar cred că pentru asta ar trebui să avem o inteligenţă înnăscută. Nu educaţie, ci inteligenţă înnăscută pentru a înţelege că trebuie să creștem în profunzime.

În această țară pulsează Spiritul, Spiritul, și nu Puterea, Martorul, Cel care priveşte, adică reflectarea lui Dumnezeu, care este spectatorul muncii Zeiţei. În realitate, fără a ne ridica până la acel nivel, spunând doar „și noi suntem în stare de martor pentru că suntem Spiritul”, nu dobândim calitatea interioară, cu toate binecuvântările ce decurg din ea. De exemplu, inima are şapte aure, iar noi avem şapte ashramuri. Noi nu înţelegem că trebuie să ne disciplinăm. A profita sau a fi în Sahaja Yoga doar pentru a pretinde că ești Sahaja Yoghin, nu arată deloc că ești o celulă a Inimii. Acum trebuie să vă avertizez, este foarte important, în aceste vremuri, când Sahaja Yoga ia avânt - amintiţi-vă acest lucru, că viteza a crescut şi ia avânt - cei care vor rămâne în urmă, vor rămâne în urmă. Deci, nu deveniţi îngâmfaţi. În primul rând, caracterul vostru în opinia tuturor vă face foarte încrezuți. Încercaţi să fiţi umili şi apoi să înţelegeţi că trebuie să vă aflaţi în avion şi nu în urma lui, la sol. Se mişcă rapid. Este o împrejurare atât de fericită că astăzi este Navaratri, că a trebuit să fiu la Londra, și Navaratri Puja are loc aici. Nicio altă ţară nu este atât de privilegiată, deoarece aceasta este cea mai măreață Puja, este ritualul cel mai înalt la care puteţi fi prezenţi.

Deci de ce facem Navaratri? A face Navaratri în inima voastră înseamnă să acceptați puterile lui Shakti, să realizați puterea pe care au primit-o toate aceste chakre în interiorul lor, și că atunci când ele devin iluminate, puteți exprima toate puterile celor nouă chakre din sistemul nostru subtil. Cele şapte chakre plus inima şi luna fac nouă. Dar aş menționa că deasupra celor șapte mai există încă doi centri, iar Blake, surprinzător, i-a descris clar ca fiind „nouă centri”. Nu pot vorbi acum despre cei doi centri superiori, dar să vorbim cel puţin despre cei şapte. Ați putut dezvolta în interior puterea acestor centri? Cum o puteţi face? Voi nu aveţi timp. Sunteţi cu toţii ocupaţi și plini de sine. Deci, pentru a dezvolta aceste puteri, trebuie să ne concentrăm asupra acestor chakre. Oriunde M-am dus, am fost surprinsă de întrebările pe care Mi le-au pus, de felul lor de a fi… Nimeni nu a vorbit despre familie, casă, serviciu sau alte lucruri absurde, cum ar fi, şomajul sau altceva. M-au întrebat doar: „Mamă, cum să dezvoltăm puterea unei chakre sau a alteia?” I-am întrebat cum de Mă întreabă despre o anumită chakră. „Deoarece observăm că nu avem calitățile ei”, Mi-au răspuns. „În special în interiorul meu, chakra asta nu este în regulă.” Asta este o altă negativitate care face ca gâtul Meu să fie răgușit.

Dacă sunteți cu adevărat suflete realizate, nu este nevoie să vă disciplinez sau să vă spun aceste lucruri deoarece detest să vă vorbesc astăzi, pe acest ton. Dar am descoperit că, dacă nu vă previn acum, mâine Mă veţi învinui că nu v-am spus. Luați-l ca pe un avertisment serios! După Realizare, nu mai este nevoie să vă disciplinez, deoarece aţi primit lumina, aţi descoperit ce este Realizarea, aţi aflat ce înseamnă să fii realizat şi aţi aflat, de asemenea, cât de mult aţi câştigat din asta, cât de mult s-a îmbunătăţit personalitatea voastră. Însă trebuie să mai faceți ceva și anume să vedeţi dacă v-aţi disciplinat sau nu. Nu este nevoie să vă spună liderul, nu este nevoie să vă spună vreo persoană din ashram, nu este nevoie să vă spună cineva. Sunteţi cu toții suflete realizate, sunteţi proprii voștri maeștri, sunteţi propriul vostru guru. Imaginaţi-vă, sunteți cu toţii guru, mari guru şi satguru, sfinţi respectaţi, asupra cărora toţi îngerii trebuie să reverse flori! Gândiţi-vă la acest lucru! Iar voi ţineţi cu îngâmfare prelegeri, vorbiţi îngâmfat… Foarte stânjenitor - chiar şi pentru zeităţi, nu ştiu ce să facă, să vă ofere ghirlande sau să vă închidă gura. Vă aflaţi... Bine, scoateți-i afară. Cine plânge? Este Chaya.

Vă aflați în poziția măreaţă de a vă fi primit Realizarea! Singurul lucru pe care trebuie să-l acceptaţi este frumuseţea acestei grandioase Yoga și faptul că trebuie să vă iluminaţi propriile puteri aflate în cele şapte chakre. Să vedem acum prima chakră, care aparţine puterii lui Gauri, puterii Mamei lui Shri Ganesha. Puterea lui Gauri. Este extraordinară, nu-i aşa? Datorită puterii Ei, v-aţi primit Realizarea. Ei bine, ce am făcut noi pentru a păstra cu sfinţenie această putere în interiorul nostru? În această primă zi de Navaratri, haideți să vedem ce am făcut de fapt. Am fost capabili să ne dezvoltăm inocenţa în interior? Oamenii vorbesc atât de sarcastic... Cum poţi fi sarcastic dacă eşti inocent? Sunt atât de plini de sine. Cum puteţi fi astfel, dacă sunteţi inocenţi? Oamenii înșeală. Cum puteţi face asta, dacă sunteţi inocenţi? Vă răniţi reciproc. Cum puteți face asta, dacă sunteţi inocenţi? Deci trebuie să înțelegeți înainte de toate că, pentru a avea puterea inocenţei, trebuie să renunțați la absolut tot ce este absurd. Dacă vreţi să aveţi inocenţă, trebuie să renunțați la tot ce este anti-inocenţă. Pot înţelege oamenii care nu au cunoașterea, oamenii ignoranți. Ignoranţi fiind, cum ar putea vorbi despre inocenţă? Dar voi nu sunteţi ignoranţi, voi aveți cunoașterea, v-aţi primit Iluminarea! Iar puterea inocenţei este atât de mare! Ea vă face complet lipsiţi de frică, nu îngâmfaţi, ci neînfricați. Și cel mai important lucru pe care vi-l dă inocența este respectul. Simțul respectului, dacă nu dezvoltați acest simț în interior, dacă nu puteți cultiva respectul pentru alți Sahaja Yoghini, pentru alți oameni, pentru ashramuri, pentru disciplină, și pe lângă toate acestea, respectul față de voi înșivă, atunci nu are niciun rost să vorbim despre Sahaja Yoga, pentru că respectul, este de fapt baza în Sahaja Yoga.

La început nu aveți respect, sunteți vanitoși, sunteți într-un „paradis imaginar”, cum s-ar spune, călărind un cal de curse. Până acum a fost în regulă, a fost iertat. Dar odată ce aţi văzut lumina, trebuie să încercaţi să dați drumul șerpilor pe care îi ţineţi în mâini! Este un lucru simplu. Numai având natura unui copil puteţi primi binecuvântările lui Gauri, altfel nu puteţi. Trebuie să fiţi cu adevărat asemeni unui copil, altfel totul este complet inutil. Nu are rost să vă spun ceva, deoarece vă consideraţi prea deştepţi. Ce rost are să-i vorbeşti unei astfel de persoane? Ea ştie deja totul… Deci pentru a vă dezvolta prima putere, trebuie, în primul rând, să învăţaţi să staţi pe Mama Pământ. Trebuie să O respectaţi, pentru că prima chakră este făcută din Mama Pământ. Încercaţi să stați cât mai mult pe Mama Pământ. Şi respectul! Vedeţi, copacii, când înfloresc, nu sunt atât de respectuoşi, dar când sunt încărcaţi de fructe, se pleacă spre Mama Pământ. În acelaşi fel, când primiți roadele Sahaja Yoga, cu toţii trebuie să vă plecaţi! Iar inocenţa are o calitate aparte, de a face persoana respectivă extrem de paşnică, plină de pace. Toată mânia, furia, violenţa... Dacă nu aveți inocenţă, nu puteți manifesta pacea. Deoarece o persoană care nu este inocentă, este fie vicleană, fie agresivă. Nu poate avea pace în inima sa. Dar o persoană inocentă nu este deranjată de nimic, trăieşte în inocență, se bucură de tot, în pace şi armonie desăvârşită.

Violenţa apare când o persoană devine deşteaptă. Gândeşte: „Sunt atât de deştept, celălalt este atât de prost. Am dreptul să ţip la acea persoană”. Iar o persoană lipsită de inocență nu este niciodată înţeleaptă. Poate părea isteaţă, dar nu este înţeleaptă. Dobândiți înţelepciune numai devenind inocenţi. Câtă înţelepciune aţi absorbit? Asta ar trebui să vedeți. Când puterea inocenţei din interiorul vostru creşte, înţelepciunea este vizibilă. Oamenii spun: „Această persoană este foarte înţeleaptă”. De exemplu, dacă cineva plânge după soţia lui, o persoană înțeleaptă va spune: „Oh, Doamne, Privește-l! Încă mai este preocupat de soţie!” Un altul plânge după casa lui sau după altceva. Cel înţelept va spune: „Uite-l, încă este preocupat de casă”. Nu există un sfârşit pentru toate astea.

Am cunoscut oameni al căror ego a crescut atât de mult, încât cred că trebuie să ţină un mare discurs, de o oră, despre Sahaja Yoga. Până când nu ţin un discurs de o oră, consideră că egoul nu li s-a manifestat pe deplin. Însă cineva înţelept nu trebuie să vorbească, să spună sau să facă ceva. El impresionează mult mai mult prin tăcerea și prin înţelepciunea sa. Și asta este ceea ce trebuie să vedem: „Am fost capabili să ne disciplinăm?” Deoarece creşterea noastră este încă la început. Trebuie să creşteți foarte mult. Iar oamenii nu înţeleg acest aspect, din perspectiva firii lor egoiste, și anume că trebuie să crească, că încă nu au crescut, și trebuie să crească mult. Iar când creşteţi, descoperiți înţelepciunea care este cu adevărat înmiresmată de compasiune. Înţelepciunea voastră este înmiresmată de compasiune. O compasiune atât de frumoasă este emisă de ființa voastră încât oricine vine în contact cu voi, vă va simţi auspiciozitatea.

Dar, din nou spun, trebuie să acordaţi respectul cuvenit Realizării Sinelui şi vouă înșivă. Primul lucru pe care trebuie să-l faceţi este să meditaţi. Cineva Mi-a trimis o scrisoare iar vibraţiile erau oribile. M-am întrebat: „Ce se întâmplă cu acest domn? Vibraţiile sunt atât de oribile! Ce face?” Apoi am aflat că afirmă că nu are nevoie de meditaţie. A atins deja al paisprezecelea cer, așadar nu mai are nevoie de meditaţie, nu mai trebuie să mediteze. Este uşor de explicat, dar cui îi explicaţi? Trebuie să vă daţi explicaţii numai vouă înşivă. Nimeni altcineva nu doreşte explicaţiile voastre. Este ca atunci când pierzi avionul. Când pierzi avionul, cui îi vei explica faptul că avionul a plecat? Trebuie să-ţi dai explicaţii numai ţie însuţi. Îi spui aerului, culoarului, sau oricui altcuiva: „Aşa s-a întâmplat!… N-am avut timp, a fost aglomeraţie...” Dar avionul a plecat! Cui îi daţi explicaţii? Deci, cu toții ar trebui să meditați zilnic. Este un lucru foarte important, iar în țările în care nu sunt prezentă fizic, Sahaja Yoghinii meditează cu regularitate. Deoarece mă aflu în Anglia, oamenii iau acest lucru ca atare: „Mama face totul”. Deci, Mă scol la patru dimineața, fac baie şi meditez pentru voi. Ar fi bine să încep să o fac din nou. Altfel, voi nu aveți timp să meditați. Așa că meditez Eu, de dragul vostru. Fiecare trebuie să-Mi promită astăzi, că va medita în fiecare zi, că se va trezi de dimineaţă. „Nu ne putem trezi dimineaţa”. Lumea întreagă se poate scula, de ce nu şi englezii? Dar când a avut loc lupta de la Waterloo, au ajuns primii acolo. Au câştigat războiul pentru că au fost punctuali. Ce s-a întâmplat azi cu punctualitatea lor? Noi nu bem, nu suntem mahmuri, nu ne culcăm târziu, deci, de ce nu ne-am decide azi că: „Mă voi scula în fiecare dimineaţă şi îmi voi face meditaţia. Și, în timp ce meditez, mă voi concentra asupra mea şi nu asupra altora. Şi voi fi atent la ce blocaje am, unde mă blochez, la ce chakră, și ce am de făcut”.

Deci în această zi de Navaratri, astăzi fiind prima zi, puterile lui Gauri trebuie iluminate în interiorul nostru şi trebuie să fie exprimate. Sunt extraordinare. Nu vi le pot descrie într-un singur discurs. Gândiţi-vă la Kundalini Primordială. Acţionează în Mama Pământ, în Univers, acţionează în animale, în materie, în fiinţele umane. Iar acum Ea acţionează în voi. Ea este cea care stabileşte chipul şi corpul pe care le veţi avea. Ea este cea care hotărăşte ce copil ar trebui să aveţi. Ea este cea care vă dă un anume gen de copil de care aveţi nevoie. Ea este cea care v-a dat toţi aceşti copii frumoşi. Ea este cea care v-a dat aceste feţe luminoase şi aceşti ochi scânteietori. A făcut toate acestea pentru voi, dar în ce măsură manifestați voi puterea pe care o aveţi în interior? Kundalini Primordială lucrează foarte intens, fără îndoială. Dar voi ca ființe individuale, care ați dobândit trezirea energiei Kundalini, cât din ea ați reușit să duceți dincolo de Sahasrara? Şi ce este Kundalini? Este un lucru simplu, așa cum știți, este dorinţa pură. Este dorinţa pură de a vă desăvârşi, de a creşte. Dacă este cu adevărat dorinţa pură, nimic altceva nu este important. Toate celelalte dorinţe sunt secundare, terţiare. Cea mai importantă dorinţă este aceea de a creşte spiritual. Și în beneficiul cui este această creștere? În beneficiul vostru, și prin voi este spre beneficiul întregii lumi.

Sahaja Yoghinii de azi reprezintă transformarea Universului, transformarea rasei umane. Sesizaţi acest aspect, că jucaţi un rol atât de important într-un moment atât de crucial, când lumea este gata să se prăbuşească? Și aveți mari vizionari ca William Blake, ați avut oameni măreţi care au vorbit despre aceste timpuri. Ei le-au construit. Prin tradiţie au fost construite timpurile prezente, în Anglia. Munca de veacuri este cea care a adus Anglia în acest stadiu. Înțelegeți acum cât de importantă este poziţia voastră de Sahaja Yoghini englezi? Dar cu aroganța și lipsa voastră de înţelepciune, fără a vă înţelege pe voi înșivă, cum puteţi vorbi atât de tare? Cum vă puteţi gândi să organizaţi totul, când voi înșivă sunteţi atât de slabi, atât de plini de sine? Deci astăzi nu-i voi număra pe cei care meditează în fiecare zi sau pe cei care nu o fac. Dar vă spun doar atât, că anul viitor, cei care nu meditează zilnic, nu vor mai fi aici. Luați acest lucru în serios! Este o realitate. Trebuie să meditaţi zilnic! Disciplinaţi-vă! Aţi atins o nouă perspectivă, o nouă viziune. Atunci când înțelegeți această viziune, când o cunoaşteţi, nu puteţi sta pur şi simplu fără să faceți nimic. Implicați-vă! Toţi spun: „Mamă, ați petrecut atât de mult timp cu englezii! De ce atât de mult timp pentru ei?” Poate gândiți că sunteţi atât de grandioşi şi de aceea trebuie să vă servesc. Gândiţi cum vă place! Cel mai important lucru este că vă aflaţi pe tărâmul Inimii și trebuie să vă purific mai mult, mult mai mult decât pe alţii. Dar lucrurile stau exact invers. Alţii înaintează mult mai repede! Sunt uimită de vibraţiile, sensibilitatea și înţelegerea lor. Sunt pur și simplu maeștri, fiecare dintre ei.

Aici totul devine foarte centralizat, și nimeni nu vrea să înţeleagă Sahaja Yoga, dar toţi vor să ţină discursuri. Nu există respect pentru cei vârstnici. Cei tineri nu ţin cont de cei mai în vârstă. Şi cei care se consideră superiori pentru că au primit Realizarea înaintea altora, să-şi amintească de spusele lui Iisus: „Cei din urmă vor fi cei dintâi”. Deci, încercaţi să înţelegeţi că voi sunteţi cei ce trebuie să crească, voi sunteţi cei ce trebuie să manifeste aceste puteri! Nu ştiu în ce măsură aţi înţeles că trebuie să le manifestați. De îndată ce o persoană care are puterea lui Gauri intră într-o sală sau oriunde, Kundalini a tuturor se ridică, în semn de salut. Când aveţi puterea lui Gauri, ieşiţi în evidenţă, deoarece aveţi acei ochi inocenţi, lipsiţi de desfrâu, de lăcomie, ochi frumoşi şi scânteietori. Și oriunde vă întoarceţi privirea, Kundalini se va ridica imediat. Oamenii care suferă de cancer, de o boală sau alta, pot fi vindecaţi imediat dacă aţi dezvoltat chiar și numai una din puterile lui Gauri. Toate problemele voastre pot fi rezolvate. Negativitatea va pleca şi veţi deveni asemeni unui lotus frumos, înmiresmat, biruind tot felul de negativități. Aici oamenii motivează: „Persoana aceea m-a atins şi brusc am devenit egoist”. Dacă o persoană egoistă vorbeşte cu o alta, aceasta devine și ea egoistă. Sensibilitatea voastră n-ar trebui să se manifeste așa.

Trebuie să fiţi sensibili faţă de Dumnezeu şi nu faţă de ce e rău! Însă sunteți mai vulnerabili și mai atrași de rău decât de bine.

Deci puterea de a asimila binele, puterea de a-l emite, toate aceste puteri vă sunt perfect accesibile. Însă nu ar trebui să vă lăudați cu ele, ci ar trebui să fie ca o provocare pentru voi, o frumoasă curiozitate, şi un progres. Dar în Anglia, coborâm, coborâm, pentru că avem niște norme ciudate, oameni bizari care sunt tot timpul etichetați. Astfel de oameni vor trebui preveniţi, iar mai târziu, așa cum s-a decis, vor fi puși pe lista neagră. Astăzi este o zi foarte tristă pentru Mine şi de aceea locul este plin de… Nu am intenţionat să am o Puja aici, deoarece sunt cu adevărat foarte tristă. Pentru că atunci când văd vibraţiile, când văd cum stau lucrurile, când văd că în Anglia lumea este ca la picnic, nu știți cât sunt de nefericită. Am fost întotdeauna extrem de încântată și deja Mi-am exprimat deschis aprecierea pentru eforturile voastre, dar dacă priviţi în esență... Priviţi esenţa, priviţi în interiorul vostru...

Toți ar trebui să vedeți esenţa care există în interiorul tuturor. Suntem îngrijoraţi pentru un prieten, un logodnic, pentru soţ, soție sau orice altceva. Asta nu arată un nivel înalt. Nivelul este foarte scăzut şi coboară încă. Nu este un lucru bun. Dacă iubirea şi compasiunea Mea sunt în detrimentul vostru, este mai bine să nu vi le ofer! Deoarece aveți toate calitățile necesare, conform meritelor voastre, de aceea v-ați născut în Anglia. Sunteţi capabili să atingeţi mari înălţimi. Ştiu asta. Puteţi atinge mari înălțimi. Însă nu vorbind sau gândind, ci devenind acea mare Putere. Trebuie să deveniţi acea Putere! Și priviţi binecuvântările colective ale oamenilor. Am fost uimită să aud că au primit o binecuvântare sau alta. Vreau să spun că au primit nenumărate binecuvântări. Și de ce nu le putem avea și aici? Care este problema cu noi?

Dacă nu suntem colectivi, dacă există o problemă în noi, înseamnă că încă mai avem un soi de ego, care ne menţine afară. Deci, haideți să promitem acum că vom asimila totul în inima noastră, un sentiment foarte profund pentru noi înșine, că prin grația lui Dumnezeu, ne-am născut în acest timp de răscruce, când această transformare are loc, că noi suntem beneficiarii binecuvântărilor lui Dumnezeu, că ne-am obținut Realizarea, că ne-am înălțat atât de mult. Deci haideți să ne deschidem aripile și nu să le tăiem. Nu deveniți oameni înguști la minte, îngrijorați de lucruri mărunte. Nimic nu este important! În vieţile anterioare, aţi avut tot felul de mâncăruri, tot felul de călătorii, tot felul de căsătorii, aţi făcut toate lucrurile absurde pentru care oamenii îşi pierd timpul. S-a terminat acum, gata! Acum faceţi ceva nou! Câte persoane v-au fost soți, soții în vieţile anterioare, câte case ați avut, și câte așa-zise plăceri ați avut? Terminați cu toate acestea! Acesta este un timp special, cel mai bun timp din Ritambhara, când trebuie să creşteţi. Este un lucru esențial, momentul oportun. Dacă nu creşteţi în acest moment favorabil, nu veţi mai creşte deloc. Trebuie să profitaţi din plin. Cu o completă ardoare trebuie să faceți Sahaja Yoga. Asta nu înseamnă că renunţaţi la slujbele voastre sau altceva. Dacă sunteţi conștiincioși în Sahaja Yoga, veți fi conștiincioși în toate. Dar voi nu aveți conștiinciozitate.

Pentru München M-am decis doar... Nu ştiu dacă v-a spus Warren. Nu le-ai spus despre München? Ei bine, M-am decis pentru München în ultima clipă, pentru că o persoană îngrozitoare care venea de la München, Mi-a zis că acolo, toți căutătorii Îmi vor pune astfel de întrebări. Nu Mi-a plăcut deloc. Era foarte arogant. Am spus că nu merg la München. Dar la Viena am simţit vibraţiile Münchenului. Şi am fost uimită! Am spus: „Bine, merg la München”. A trebuit să alergăm ca să primesc viza. Totul a mers ca de obicei. Şi în acel timp scurt - trei zile - au fost acolo patru sute de persoane. Și aveau atâta ardoare, vă spun, chiar și copiii! Şi ascultau fiecare cuvânt pe care îl rosteam, culegându-Mi cuvintele ca pe nişte perle, considerându-le preţioase ca diamantele. Notau fiecare cuvânt pe care îl spuneam. Iar când și-au primit Realizarea, au fost copleşiţi. Imaginaţi-vă că nemţii vă întrec. Ce se va întâmpla cu voi? Sunt oameni foarte hotărâţi. Dacă se hotărăsc să facă bine, îl vor face din plin. Ei nu sunt aşa. Şi când am plecat, au rămas în sală încă o oră, copleşiţi, discutând despre Sahaja Yoga. Dar aici, de îndată ce plec, oamenii încep să discute ceva atât de lipsit de sens. Mi se spune asta, simt vibraţiile, totul. Nu suntem conștiincioși. Zelul nostru trebuie să crească. Asta este ceea ce numim Shraddha. Este important, foarte important. Și sunt sigură că anul acesta veţi avea o grijă deosebită să faceți și să înțelegeți Sahaja Yoga cu intensitate. Această intensitate lipseşte. Poate s-a petrecut ceva rău cu voi în trecut şi sunteţi condiţionaţi de acel lucru, ori vă gândiţi la el: „Cum aş putea să fac asta? Este prea mult…” Puteţi face totul! Uitaţi trecutul, uitaţi-l! Trecutul nu are absolut nicio semnificaţie în Sahaja Yoga. Sunteţi complet transformați, însă folosiţi-vă construcția interioară. Am muncit din greu cu voi, așa că nu e nimic greșit cu mecanismul vostru interior. Numai că nu aveţi încredere în voi înşivă. Iar cei care nu au încredere în ei înşişi sunt întotdeauna plini de sine.

Deci, înainte de toate, stabilizați-vă în Spiritul vostru, în inima voastră şi încercaţi să vă dezvoltaţi puterile, puterile interioare, nu puterea de a vorbi sau de a epata, ci puterile interioare! Sunt mulți încă printre voi care sunt posedaţi, ştiţi asta. Este ruşinos, că şi acum, în templul lui Dumnezeu, mai există oameni posedaţi de lucruri îngrozitoare şi nefaste. Cum se poate așa ceva? Purtați toate acestea cu voi, chiar şi acum. Cum este posibil? Deci trebuie să fiţi acolo cu toată ființa, şi cei care astăzi par a fi „buni de nimic” se vor transforma în ființe atât de mărețe încât vor fi uimiți de ei înşiși. „Cum de am devenit atât de înalt spiritual?” Dar primul şi cel mai important lucru este disciplina. Disciplinaţi-vă! Când este vorba de mâncare, unii mănâncă prea mult, când trebuie să vorbească, unii vorbesc prea mult. Sau nu vorbesc deloc sau nu mănâncă deloc. Toate acestea sunt lipsă de disciplină. Dar pentru a merge la un nivel mai înalt în viaţa spirituală, cel mai bun lucru este să preluaţi disciplina Spiritului vostru şi atunci veți fi în mod automat disciplinaţi. Lăsaţi Spiritul să vă conducă! Este posibil. Puteți face asta, deoarece am văzut asta întâmplându-se atât de repede oriunde am fost, chiar și pentru scurt timp. Nici măcar nu le cunosc numele! Aici vă cunosc practic pe toţi după nume și după vibraţii de asemenea. Iar ei s-au înălțat atât de sus.

Deci, astăzi este o zi măreaţă! Desigur, este un mare privilegiu. Sunteţi întotdeauna privilegiaţi, asemeni „Camerei Lorzilor”. Este adevărat, dar poate veni o zi când această „Cameră a Lorzilor” va fi spulberată în întregime. Trebuie să vă comportaţi ca nişte lorzi. Iată de ce rugămintea Mea umilă este că trebuie să învăţaţi să veneraţi disciplina. Nu vă spun: „Fă asta, fă cealaltă”. Ştiţi ce trebuie făcut. Şi mai mult decât atât, n-ar trebui să-mi spuneţi: „Ştiu că trebuia să fac... Ştiu…” Dacă ştiţi, de ce nu o faceţi? Aveți puterea de a o face. Astăzi, cu încredere deplină în noi înșine şi în înălţarea noastră, haideți să participăm la această Puja cu toată ființa şi să hotărâm în inimile noastre că ne vom disciplina. Dumnezeu să vă binecuvânteze! Navaratri începe cu mare forță. Dar din punct de vedere al vibrațiilor este bine. Vibrațiile sunt foarte puternice astăzi. Sunt extraordinar de intense. Profitați din plin de ele! Dacă vreți, vă puteți folosi mâna stângă sau cea dreaptă după cum doriți.

Sahaja Yoghin: Dacă vreți, țineți mâna stângă spre Shri Mataji și mâna dreaptă spre pământ. Sau mâna stângă.

Shri Mataji: Aș spune că mai ales partea stângă captează. Chiar și cei care par egoiști sunt sub puterea unui fel de posesiune. Și sunt chiar mai răi decât cei care sunt cu adevărat egoiști pentru că nu sunt deloc conștienți despre ce vorbesc.

H.H. Shri Mataji Nirmala Devi