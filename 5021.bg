Пуджа на Шри Буда

Сан Диего, САЩ – 23 юли 1988 г.

Днес решихме да честваме Буда Джайанти, денят на рождението на Буда. В цялото летоброене Буда дойде на Земята по времето, когато беше толкова важно Той да дойде. По това време, особено в Индия, имаше два типа хора: едните бяха много ритуалистични и се опитваха да бъдат крайно стриктни и дисциплинирани, а другите бяха твърде обусловени, изпълнени с така нареченото посвещение на Бог. И тези два типа хора бяха окупирали тогава областта на търсачите и беше необходимо да се неутрализират тези два стила на търсене.

Буда и Махавира са всъщност поддържани от Ханумана и Бхайрава, тоест, както знаете, архангел Гавраил и архангел Михаил. Принципът, който се породи, беше Принципът на ученика, а този принцип беше породен много по-рано като двамата сина на Шри Рама. Той беше донесен на тази земя и въплътен - първо, за да бъде победено човешкото его, и второ, за да бъде победено суперегото.

Когато Буда се роди, Той откри, че нещастията бяха навсякъде, а нещастията според Него се дължаха на желанията, които имаме. Така че да нямаме желания е най-добрият начин да се постигне нирвана. До това заключение достигна Той. Но как да станем без желания? Вие седите на пясъка и както виждате, пясъкът не се обвързва с нищо. Слагате нещо върху него и той няма да го развали. Изсипвате вода и той се сляга, а когато го хвърлите нанякъде, ще се разпръсне като прах във въздуха. Така че целта Му беше да развие този вид необвързаност или живот без желания. И ето защо казвам, че Той беше Принципът на ученика.

Принципът на ученика трябва да намери пътя и метода, докато Принципът на Гуру са хората, които вече са ги открили. Защото Той трябваше да създаде път и пътека. И така Той изучи всякакъв вид книги, ходи на много места. Изчете Упанишадите. Тогава срещна и хората, заети с Ведите и които практикуваха всякакъв ритуализъм. С тези ритуали те никога не достигнаха Реализация, което е всъщност казано още в първия стих на Ведите: като четете Ведите и като правите всички ритуали от Ведите, ако не станете вида, което означава себереализиран - думата вида означава “знам” -, ако не познаете Божественото върху вашата централна нервна система, то тогава вие просто изпускате същността. Безполезно е за вас да четете Ведите.

И така Той премина през различни области на търсене. Както и днес откриваме, че много търсачи са ходили при най-различни хора, за да открият истината. Той беше уморен, много уморен. Мислеше, че цялото Му търсене, цялата Му упорита работа, всичките Му усилия, всичко просто Го е изморило. И Той мислеше, че всичко е било безплодно. Така че лежеше под една индийска смокиня, банйан, и там Ади Шакти Му даде Реализация. (Тя се получава – бел.пр.) Когато всичките ви търсения приключат – хората търсят пари, власт, любов и всякакви други неща, накрая започват да търсят различни групи, култове, гурута, във всякакъв вид дрога, алкохол; те опитват всички възможни начини да търсят. Но когато човешките същества се опитват да търсят нещо, в своето движение те отиват или наляво, или надясно. Бидейки толкова ревностен търсач, толкова истински търсач, Той видя много ясно, че въпросът не е да отиваш наляво или надясно. А трябваше да има някакъв изход, но как да го намери? Кой ще Му даде Себереализация? Цялата тази умора... Той лежеше под дървото и внезапно получи своята Реализация.

Когато получи Реализацията си, Той започна да разбира защо са тези проблеми на обусловеност и его. Той откри едно нещо: когато хората четат прекалено много и се опитват да разберат Бог чрез ритуализма, тогава развиват своето его. От друга страна, откри, че когато хората имат някакви желания и постоянно се молят на Бог: ”Дай ми това, дай ми онова” – те полудяват. И когато осъзна това, едва тогава, когато беше уморен, Той получи своята Реализация.

Точно това се случва днес в модерните времена. Това, че тези, които бяха търсачи, търсиха Божественото в Лявата и Дясната страна. В наши дни хората правят джогинг. Не зная какво ще постигнат с това. Тичат като луди. Не знам какво ще постигнат чрез тичане. Има ревностни християни, ревностни мюсюлмани, които се борят с целия свят заради своята религия, за своя Бог, в името на Мохамед Сахиб, в името на Кришна, в името на  всичко. И после си мислят, че религията им е в опасност. Искам да кажа, че не е. Нито пророците, нито инкарнациите, никой въобще не е в опасност. Та как могат да бъдат? И никоя религия, ако е истинска религия, не може да бъде в опасност. А това Той осъзна едва след своята Реализация. Но Неговите последователи не видяха същността, че в края на краищата Себереализацията е това, за което става дума. И Той пое грижата да помогне на хората първо да получат своята Себереализация. После всичко останало.

Най-напред Той каза: “Вие няма да ме боготворите.” Както знаете, не позволяваме на хората да идват на Моя Пуджа, докато не са напълно установени в Сахаджа  Йога. Така че Той първо каза, че трябва да бъдете напълно установени във вашата Себереализация, това е всичко. Не бива да говорите за Бог, защото щом започнете да говорите за Бог, Той виждаше всичките тези ужасни религии да появяват в името на Бог.

Когато за първи път дойдох в Америка, ще се изненадате, Аз не говорих за Бог, не говорих за бхутове, не говорих за никоя религия. Аз говорих просто за Себереализацията. Причината за това беше, мислех си Аз, че ако получите своята Себереализация, то тогава ще разберете останалото и няма никаква полза да ви говоря за Бог и за Божественото, защото първото нещо, което трябва да имате, това са вашите очи, трябва да имате светлината, иначе каква е ползата да се говори за тези неща. И се случи така, че Той говореше за Духа, а не за Бог или за някоя религия в такава степен, че хората казват, че Буда бил атеист, че не вярвал в Бог. Не, това, че не е искал да говори за Бог, е било Негова политика. Но онова, което открих, когато дойдох в Америка, беше, че светът е пълен с какви ли не неща. На първо място, огромното его, което те (американците – бел.пр.) имат. И второ – те са толкова обусловени. Имаше толкова много магьосничества и сили, имам предвид, че те спокойно казват: “Това е училище за магьосници.” Съвсем спокойно. Или - “Това е сатанинско училище.” Всякакъв вид училища. Аз бях учудена. Спокойно да се говори така?!

И когато Аз за първи път дойдох в Сан Диего - защото дойдох сама - хората, които Ме поканиха, бяха създали организация, наречена “Парапсихология” – само бхутове. Заведоха Ме в една огромна зала, в която седяха много хора и Аз видях всичките бхутове. Казах си: “Какво да правя сега? Да кажа ли истината или не? Може да се ядосат.” Но си казах: ”По-добре да им кажа, защото веднъж изгубени между бхутовете, какво ще правя с тях?” Така че им казах: “Всичко това е погрешно, всичко това е бхутовско, всичко това са глупости. Не бива да се молите на тези неща, това не е правилно, по-добре получете своята Реализация!” Вижте, някои хора наистина получиха Реализация, а други напуснаха тази организация.

А когато бях тук последния път през 1983 г., открих, че жената, която беше една от ръководителите, беше полудяла; мъжът, който организираше всичко това, беше фалирал и заминал в Австралия, а сградата се беше срутила. Бхутовете трябва да бяха свършили тази работа. В онези дни беше такъв проблем за Мен да говоря против всички тези безсмислици.

Тогава отидох в няколко църкви, те ме поканиха. В едната църква внезапно открих осем или десет човека, обладани от духове, които станаха и започнаха да танцуват. Казах си: “Къде съм сега?...” Трябваше да им кажа за Духа, а виждате какво беше положението. Какво имаше да им казвам, те ревностно вярваха, че съм божи пратеник, разбира се, но Бог в смисъл на бхут. Беше невъзможно за Мен да разбера колко далеч са отишли хората. В същото време бях яростно атакувана от всички фалшиви гурута по това време и когато казах: “Вие не можете да давате пари за това.”, те отговориха: “По-добре си вървете. Не Ви искаме.” Така че Аз си тръгнах и се върнах след девет години.

И така, Буда се опита да говори само за Себереализацията, а въобще не за Бог. Но Неговите последователи, тъй като всеки от тях е по-добър от другия, се опитаха да създадат будизъм по свой собствен вкус. И в този будизъм не обръщаха никакво внимание на онова, което Той беше казал. Отначало Той си мислеше, че ако се правят ритуали и пуджа и всичко това преди Себереализацията, то докъде ще стигнат хората. Той каза: “Добре, няма да ми правите никаква пуджа! Не построявайте никакъв паметник в Мое име! Вие не трябва да боготворите нищо!” А какво направиха те? Те боготворят зъбите му, боготворят ноктите му, боготворят косата му. Да кажем сега например, ако вземете Моята коса, а не сте реализирана душа, то каква е разликата между Моята коса и косата на който и да е друг? Няма разлика. Без Реализация цялото това боготворене ги отведе до пълна с бхутове област. Ето в какво състояние намираме днес будистите, които не са  ни най-малко близо до Буда. Както ако отидете в Япония, няма да повярвате, че това могат да бъдат будисти. Смятат се за будисти – Буда, който е състрадателният. Има и китайци, които последваха будизма. Те също не можаха да разберат будизма. Има и тибетци, сред които откриваме тези ужасни лами, а после има и други хора в Ладак и т.н. Те не правят нищо друго освен бхут-видйа, прита-видйа, смашаан-видйа. Така че дори Неговото идване беше приравнено към това на всеки друг.

Буда каза три неща, които са много важни, много полезни да бъдат следвани от Сахаджа йогите. Той каза: Будхам Шаранам Гачхами– “Аз се отдавам на Просветления.” Което означава какво? Аз се отдавам на този, който е просветлен. В този случай може да се каже, че това беше Буда. Във вашия случай това е вашият Дух. Вие се отдавате на вашия Дух. Будхам Шаранам Гачхами. Буда (Будха) означава “този, който знае”. 

После Той каза: “Дхаммам Шаранам Гачхами”, което означава: “Отдавам се на религията, която е истинската религия, която е равновесието.” Сега, както виждате, всички направени от човека религии са толкова смешни и вие не можете да постигнете много чрез тях. Не мога да си обясня дали това са религии ли мафии. Причината е, каза Буда, че вие трябва да се отдадете на дхармата. И будистите си помислиха, че отдаването на дхармата означава, че това, което трябва да направят, е да заприличат на будисти – т.е. да носят дрехи като будисти, каквито Буда носеше. С носенето на подобна дреха вие не ставате Буда, нали? Или пък когато те си помислиха, че трябва да направят нещо повече. Така че будистите си изнамериха едно колело, защото Той говореше за колелото на живота. Във всеки случай, бих казала, много не-интелигентен начин да се разбира Буда. Разбирате ли, и те ще си продължават да въртят това колело като луди. Не може да се говори с тях. Питате ги: “Къде е пътят?” “Буда” “Как се стига там?” Всичко има отговор. Така че, казах Аз, моля, отговорете Ми. “Това е отговорът.” Е, какъв е този отговор? След това тези хора измислиха, че трябва да намерят нови методи и някои от тях се обърнаха отново към Упанишадите и започнаха да използват някои неща от там, като правеха джатака катха – като историите, които са абсурдни, смешни истории, лоши истории, тая история или оная история.

По същото време индуизмът придоби друга странна роля – имаше голямо настъпление на тантристи и когато тантристите дойдоха, донесоха всякакъв вид грозни, ужасни неща. Това започна около шести век и цял пояс, който започваше отвъд Калкута и отиваше към Дварика, цял пояс беше въвлечен в тантризма. Така че по-късно същите будисти последваха същите тантрически методи. И те се опитаха да въведат всичко оттук и оттам и се получи голямо смесване, така че ако сега попитате: “Каква е вашата религия?”, те казват: “Аз съм будист.” “Какъв будист?” “Динайан, ганайан, амбаджа, аз съм дзен...”. Има всякакъв вид будизъм. И какво правят те? Един ще си обръсне главата, друг ще си обръсне мустаците, друг пък ще носи определен вид дреха. Това е единствената разлика, която имат едни от други. Но общото е, че всички те са мошеници, които ще ви заблудят, ще ви кажат лъжи, без да се чувстват странно. Те са много хитри, много коварни и пагубни. Могат да бъдат много яростни и единственото желание, което имат, е да убият всеки, който им се противопоставя. Ето докъде е достигнал будизмът на Буда.

И така сега сме лице в лице с Буда. Но това, за което говореше Той, беше спонтанната Себереализация. И Той каза: “Подгответе се.” През цялото време Той казваше: ”Подготвяйте се за Себереализацията и се опитвайте да гледате на всичко без желание.” Това, за което говореше Той, беше просто подготовка за Сахаджа Йога. Но както виждате, днес всички будисти - ако ги видите, ще се изненадате - те не са нито тук, нито там. Просто няма да знаете къде да ги поставите, как да ги разбирате, как да ги накарате да почувстват какво е учел Буда или Дзен. Те не са в състояние да разберат нищо. То е също като, виждате ли, мозъкът на човек, който има всякакви мисли, като всички речни камъчета в едно малко гърне и всички те правят шум. Един бог знае кое камъче кой звук издава.

И ето защо днес откриваме, че един лама е бил гуру на Хитлер. Представяте ли си?! Гуруто на Хитлер беше лама. Сега този господин лама обикаля света със своите бръчки, които могат да бъдат преброени една по една, и иска пари. За какво иска той тия пари? Той е този, който избяга от Тибет, от Лхаса. И докато бягаше, носеше толкова много злато със себе си, че не можеше да го носи. Така че половината злато той хвърли в една река и с останалата половина стигна до Индия. С половината от спасеното злато той вече е направил един огромен златен Буда и този Буда беше разнясан из Русия, из Китай, където Аз самата съм го виждала. Смаяна съм. Този човек имаше злато, имаше най-различни джаджи, както ги наричате, огромни неща като това - от истинско злато. И такива големи чинии от чисто злато, за да се храни в тях. Представете си! Буда говореше за необвързаност, а всичко, което те имаха, беше от злато или от сребро с много добро качество. Ако видите техните одежди, дрехи и всичко това, ще се изумите. Въпреки че носеха тези неща като дрехи на себеотрицанието, където и да седнеха в своите собствени дворци, или както е там, под всичко, което носеха, бяха тези дрехи, направени много тежки от чисто злато, с перли  и други неща, защото съм ги виждала със собствените си очи... Бях изумена...

То е същото, ако някой каже: ”О, аз трябва да стана необвързан. Сега отивам на морския бряг. Ще седна и ще медитирам.” Отива там и прави двор около себе си. Питайте го защо е направил този двор. “ О, не, могат да дойдат крадци.” Имам предвид, че когато си необвързан, какво значение има дали ще дойде крадец? Той ще вземе нещо и какво? Вие сте там, няма значение, можете да тръгнете с крадеца, можете да тръгнете с когото и да е. Какво ви пречи крадецът? Вие сте необвързани. “О, толкова се притеснявам, че могат да дойдат джебчии.” “И защо ви тревожат джебчиите?” “Защото може би имам малко пари у мен, и банковата ми сметка е тука, пък и другите неща. Така че доста се притеснявам, видите ли, че може да дойде крадец.” Тогава защо говорите за необвързаност? Защо говорите за санйаса?

И така този вид безсмислена санйаса започна след смъртта на Буда, което беше много шокиращо. Това доведе хората до мисълта, че щом носиш оранжева дреха, значи си санйаси. Ако носите оранжева дреха, ставате Буда и ставате необвързан. И може да заявите на целия свят: “Аз съм необвързана личност.”  А какъв е вашият произход? “Никакъв. Аз просто съм роден от тази Майка земя и си седя тук кротичко като Буда” Така че хората глупаво започват да им дават пари. А всъщност произходът на този човек може да идва от затвора в Индия за обир с взлом, а сега седи тук като Буда. Как ще разберете? “Будхам Шаранам Гачхами.”

Това, което трябва да направим, е да се установим в Буда. Тоест да се установим в нашия Дух. Докато не сме установени в нашия Дух, не можем да разберем цялата заплетеност на невежеството около нас. Така че най-добрият начин да разберете Сахаджа Йога е да се установите във вашия Дух. Но тези, които не са интелигентни, тези, които са глупави, тези, които са егоистични и алчни, не виждат този момент. И не им харесва, ако един лидер им каже, че трябва да се установят в Сахаджа Йога, че техният Дух трябва да се прояви. Те не искат да слушат това. Те искат да бъдат в групата от Сахаджа йоги, защото не искат да бъдат сами. Приятно им е да пеят песни, музика, всичко в Сахаджа Йога, защото искат да намерят място някъде, защото искат идентичност и наричат себе си Сахаджа йоги. Но тази идентичност е грешна идентичност. Вие трябва да се идентифицирате с вашия Дух. Това е частта Будхам Шаранам Гачхами.

Второто е Дхаммам Шаранам Гачхами. Това, което е Дхаммам, е дхарма. Която е нашата дхарма - Вишва Нирмала Дхарма. Това значи, че сега сме станали универсални същества. Ние вече не сме индийци, не сме африканци, англичани, французи. Всички ние сега сме станали Сахаджа йоги, които са граждани на Божието царство. Ние нямаме друга идентификация. Това е нашата дхарма. Сега водим универсален живот. Но Сахаджа йогите не са такива. Все още толкова много от тях се идентифицират с нещо местно. Сега, когато мислите за универсалност, трябва да разберете, че това, което ни разделя, не е само страна или религия, но също така и качествата. Например ако има хора, които са Раджо-гуни, които са много активни десностранни хора, те ще се обединят. По-късно могат да се скарат помежду си, но се обединяват. Така и хората, които са наляво, също ще се обединят, но и едните и другите ще се прилепят към тези, които се опитват да се извисят, които са в центъра. И ето къде се проваляме толкова много. Нашите асоциации и разбирания един за друг са заблудени от нашето незнание и не можем да разберем кой е подходящ за нашия възход и за нашето благополучие. Това ни се случва по толкова много начини.

Ние сме универсални същества и нашата култура е Сахаджа култура. Отказали сме се от всичките наши безсмислени култури – във всяка религия, във всяка страна сме виждали безсмислеността на нашата култура, така че вярваме в спонтанната култура на Сахаджа Йога. И сме универсални същества. А в това състояние на универсални същества трябва да развиете вашето колективно съзнание. Както първото е за индивида – Будхам Шаранам Гачхами, “аз се отдавам на Буда”. Второто е това – “аз се отдавам на колектива” – в смисъл на дхармата, същността на колектива. Сега каква е същността на нашия колектив? Това, което ни свързва, е Вишва Нирмала Дхарма, Чистата религия на Вселената. И така, щом веднъж разберете, че това е, което ни свързва един с друг, трябва да разберете колко е важно да се придържаме към Вишва Нирмала Дхарма. Така че трябва да разберем цялото съдържание на дхармата, която следваме, и също така да се обърнем назад и преценим, за да видим дали наистина следваме тази религия.

Например съм виждала лъжата, че някой е християнин. Всяка неделя той става, облича се хубаво, отива в църквата, става три-четири пъти, пее песни, прави всичко, плаща парите на проповедника, плаща на църквата, плаща и за още нещо и тогава си мисли, че е направил, каквото трябва. Много набожно той ходи и се изповядва. Мюсюлманите много набожно пък правят неща, които ние не можем съвсем добре да разберем. Както в... Казаха ми, че някои хора се опитват да разпнат себе си, като на театър разбира се, но го правят само за да защитят християнството и да разпнат бог знае какво! Има и хора в Индия, които следват индуизма, а първият принцип, основният принцип в индуизма е, че във всеки има Дух. Така че как може да има касти и подкасти? Не може да има такава религия.

И така откриваме, че във всяка религия има проблематични неща. Но веднъж дошли в тази чиста религия, вие виждате същността й, а същността й е, че всички ние сме Духът и че всички ние сме свързани един с друг. Ние сме част и частица от Цялото. Така че вие отивате в колектива. И накрая идва Сангхам Шаранам Гачхами. Това е много важно също така. Най-важното нещо е това Сангхам Шаранам Гачхами. Например, вие казвате, че се отдавате на колектива. Какво означава това? Какво включва това? Когато говорих на вашите лидери тук, Аз казах: ”Всички лидери трябва да формират едно колективно цяло, сангхам”. Всички лидери трябва да знаят, че обичат Майка от сърце и не трябва никога да се опитват да се режат един друг, защото някой се опитва да ги настрои. Те трябва да се обичат. Например, господин Х е лидер. Някаква негативна сила се инкарнира, идва и казва на лидера, че виждате ли, другият лидер е Мой поддръжник. Така че този човек има неприятно чувство, другият лидер има друго неприятно чувство. Това действа против сангха. На първо място, сангха на колектива на лидерите трябва да бъде напълно оценена. Аз се наслаждавам на начина, по който всички тези лидери се поздравяват, когато се срещнат един с друг, шегуват се един с друг, обичат се, наблюдават по-младите и се грижат за тях... Това е началото на сангха. Ако лидерите не са в сангха, то каква друга сангха може да имаме? Така че на първо място е сангха на лидерите. Всички тези, които се опитват да пречат на тази сангха, трябва да знаят, че са негативни хора и ни пакостят. Лидерите трябва много да внимават с всеки, който се опитва да прави това.

Втората сангха, колективност, е между Сахаджа йогите. Сега ние не сме, както ви казах, индийци, не сме англичани или американци, или каквито и да е, така че не бива да формираме групи. Но това, което винаги откривате е, че ако някъде има петима американци, те ще се държат един за друг, все едно че са залепени и не могат да мръднат един без друг. Всички ще правят така. Ако има индийци, ще вървят заедно. Ако има хора от друга страна, то и те ще вървят заедно. Ние не сме повече това. Свършено е. Така че защо да се лепим един за друг? Но това се случва. Винаги се лепим един за друг. И не знам защо. Каква е нуждата да се прави това? И много срещано нещо е, че хората в Индия се държат по много странен начин. Миналата година, Аз не знаех това, но ми казаха, че някаква група дошла и през цялото време повтаряла: “Ние сме велика нация, ние сме велика нация.” Те не са Сахаджа йоги.

Нашата нация е Божието царство, а нашият цар е Всемогъщият Бог и ние нямаме друг цар и друга нация. Ако не можете да минете отвъд тези бариери на глупавите ограничения, не можете да станете Сахаджа йоги. Но това е грубата страна на нещата. А на фино ниво Аз виждам, че една жена, която има блокаж или бадха, веднага ще се примъкне при друга такава – все някакси. Тя може да принадлежи на която и да е страна, няма значение. Например една жена, в която има бхутове, и която, да речем, идва от Индия, ще се примъкне към друга такава в Австралия. Напред, ходом марш! Просто погледнете – “Къде отива тя? О, господи, това е то!”

Така че бхутовете са много колективни, голямо братство, велико братство. Ако те видят някой, който е обладан, този човек, в който има бхутове, незабавно ще отиде при другия. Много е изненадващо, че бхутовете са толкова колективни. Освен това те ме познават много добре. Разбират ме много добре. Дори едно малко дете, ако е блокирано, ще започне да плаче пред Мен, да се тресе пред Мен, да не идва при Мен. Но когато хората са реализирани, те не разбират и дори не разбират простия принцип, че сега сме обладани от нашия собствен Дух и че сме едно цяло. Така че би трябвало да се придържат повече към човек, който е духовно развита личност. Но вместо това, за тях нещо третокласно е много по-важно от човека, който е толкова високо развита личност.

Ето къде се проваляме в нашия колектив. Много фин е методът на тези негативни хора. Само търсят как да формират голяма застрашителна група  и да атакуват. С това се губят вашите вибрации. Щом изгубите вашите вибрации, си казвате: “О, това е прекалено. Трябва да сме състрадателни, трябва да се обичаме. Все пак всички ние сме Сахаджа йоги.” Това са състраданието и любовта на бхутовете един към друг. Дори на Мен те казват: “Майко, вие трябва да бъдете любезна.” Аз казах: “Вие по-състрадателни ли сте от Мен, та да ме учите?” Ако Аз казвам нещо на тази жена, насочвайки целия Мой дъх и енергия върху нея, тогава Аз правя това за нейно добро и това е Моето състрадание, което работи. А онова, което вие правите, не е за благополучието, а за разрушението на тази жена.

Така че няма полза да се поддържа някой, който е негативен. Много негативни хора, които са били помолени да напуснат Сахаджа Йога, често са създавали този проблем – идват и казват: “О, Майко, знаете ли, аз съм толкова добър, но те ме измъчваха, тормозиха ме толкова много.” А Аз виждам бхут в този човек, мога да видя това ясно. Мога да видя негативността, но ако вие не я виждате, ще започнете веднага да вземате страна: “О, боже, вижте, бедният човек е изтормозен.” Изгубвате вибрациите си и няма да бъдете в състояние да го уловите. Така че не влизайте под магията на тези мърморещи души, както Христос ги наричаше. Той каза: “Мърморещите души са най-голямата опасност.” Аз съм виждала това в Сахаджа Йога. Тези, които мърморят, говорят зад гърба, продължават да се оплакват, са най-голямата опасност за Сахаджа Йога и съответно за себе си. Защото те ще бъдат разкрити. Това е още една ситуация, при която не сме колективни, а когато сме колективни, сме колективни за нещо, което не е издигаща сила. Изненадващо е да видите как хората в този свят приканват своето разрушение и ние също така, по някакъв начин, когато не разбираме какво е колективност, се опитваме да разрушим нашето тяло, Сахаджа Йога.

Днес ви казвам това, защото всички тези неща трябва да бъдат прекратени днес, в деня на рождението на Буда. Буда е този, който е отговорен за нашето его. Ако отидете отвъд Буда и започнете да се изтъквате прекалено много, Той избутва егото ви в левия Вишудхи. Така че развивате (проблем в – бел.пр.) ляв Вишудхи и когато го развивате, какво се случва? Това, че започвате да се чувствате виновен, което означава, че въобще не искате да погледнете реално на нещата, а казвате: “О, аз съм много виновен, аз те убих, добре, аз те убих, чувствам се виновен.” Ние никога не заставаме лице в лице със ситуацията. Егото е това, което отива в левия Вишудхи и създава проблем на левия Вишудхи. В никакъв случай това не е във вашия стил да понасяте нещата или да сте потиснати. Не – вие сте потискали другите, били сте егоистични и то до такава степен, че е това отишло в левия Вишудхи. Така че се опитвате да се оправдаете.

Сега бих предложила, че ако наистина искате да разберете Сахджа Йога, първо се опитайте да разберете себе си. После вижте: “Къде отива умът ми сега?” Някои жени, които имат навика, да кажем, да клюкарстват, идват в Сахаджа Йога. Те са си наред, обаче понякога става така: “Хайде да отидем и да се поговорим за тази жена.” – и просто стават и отиват при някоя друга, която сигурно трябва да е клюкарствала в последния си живот, може би. Така че те говорят на тази жена и й казват нещо против друга жена. След това те откриват още една клюкарка или намират още една клюкарка. Видях, значи, три “велики” Сахаджа йогини да си седят и да се клюкарстват там. Попитах ги: “За какво си говорите?” “О, не, Майко, обсъждахме Сахаджа Йога.” Казах им: “Наистина ли?” Да се обсъждат Сахаджа йогите в никакъв случай не е обсъждане на Сахаджа Йога. Ако обсъждате хората, то не обсъждате Сахаджа Йога. Да се обсъжда Сахаджа Йога няма нищо общо с човешките същества или с реализираните души. Благодаря на бога, че не обсъждате Мен, защото Аз също може би правя много грешки. По отношение на вашата култура, по отношение на вашия стил, по отношение на човешкия стил. Например, трябва ли да казвате благодаря десет пъти. Аз може да съм го казала само три или четири пъти. Или пък никога не казвате: “Съжалявам.” Аз казвам: “Моля за вашето извинение.” Но виждате ли, хората ще кажат: “Съжалявам, съжалявам, съжалявам.” Започвам да си мисля: “Аз ли греша или те грешат?”

И така, когато обсъждаме другите, това, което всъщност правим, е да конфронтираме или заставаме срещу някого с нашите собствени ограничения. И започвате да си мислите: “Той трябваше да направи така, той трябваше...” Ами вие!? Така че най-доброто е да обсъждате себе си със себе си и да обсъждате Сахаджа Йога с другите. Това е най-добрият начин да се отървете от един от най-големите врагове на колектива, който е клюкарството. Което е човешката природа - мисля - да се клюкарства.

Друго ужасно нещо, което имаме, което Буда се опита да контролира, е един много фин тип агресивност. Една от Моите игри е това, че правя някого лидер. Това е игра. Моля запомнете това. Дори когато ви казвам, че Аз съм Махамайа, вие го забравяте. Дори ако ви кажа, че играя игра, пак го забравяте. Толкова насериозно, видите ли, ставате лидери. Няма нищо такова като чувството, че сте лидери, няма нищо такова като лидери, няма нищо такова в Сахаджа Йога. Но Аз просто играя на нещо. Сега имах идея да похваля хората за вчерашната програма – за начина, по който беше организирана, за красивия начин, по който беше изпълнена, толкова много хора дойдоха, това е забележително. Но тогава си помислих – да кажа или не? Ако кажа, то следващия път един бог знае какво ще видя. Така че такова поощрение дали ще помогне, или не? Така че Аз все още не съм го казала. Разбира се, трябва да кажа, че вчерашната програма беше забележителна и наистина трябва да стиснем ръката на Дейв и на лидера, нашия Каран.

Въпреки всички глупави противопоставяния и безсмислици, те показаха как са довели толкова много хора в Сахаджа Йога и как с пълно концентриране бяха способни да установят толкова много от тях в Сахаджа Йога. Така че трябва да се учите от това, че въпреки всички проблеми и без да се чувствате зле, само гледайте да се движите напред като един голям слон, давайки Реализация на другите, създавайки все повече и повече Сахаджа йоги в Америка. Тези, които са имали тази цел в живота - че трябва да даваме реализация на хората, че трябва да достигнем установяването на Сахаджа Йога - няма да имат никакви проблеми от никакъв вид. Така че никога не се принизявайте до нивото да си мислите, че  уж вижте храната не беше добра, това не беше добро, този не беше добър, онзи човек тормозеше другите, този пък правеше еди-какво си. Нищо. Това няма да ви помогне, нито пък ще помогне другиму. Нито пък ще ви даде точки, както казват. Все пак, ако трябва да влезете в Царството Божие, трябва да знаете, че трябва да имате определен брой точки. Иначе Бог ще каже, че сте се провалили и ще се учудите защо не ви позволяват да влезете. Вие си мислите, че сте толкова интелигентни, толкова велики, видите ли, колко много клюки сте създали, колко много проблеми сте създали, колко много лидери сте катурнали надолу, колко много сте заблуждавали Майка и всичко това. И внезапно откривате: “Аз се провалих. Какво с случи?” Така че не мамете себе си.

Себето, това е Духът. Не мамете вашето Себе. Ако мамите себе си, то съответно вие ще бъдете измамени и независимо от факта, че сте били Сахаджа йоги, че сте били на Моя пуджа, че сте били тук и сте били удостоверени като Сахаджа йоги, че има светлина върху главата ви, все пак ще кажат: “Роди се за друг живот, след това се върни.” Родете се отново... като, виждате ли, пропаднали, трябва да минете през още една година. Опитайте в друг живот. Така че най-добрият начин да бъдете добър Сахаджа йоги е да не залъгвате вашето Себе. Наблюдавайте се! Къде отива този ум? За какво си мислите? Да започнете ли да му говорите за Сахаджа Йога? Както си седите във влака, наблюдавайте някой човек – “А, това е добре! Хайде да се справя с този човек.” През цялото време трябва да хващате човешки същества, както се ловят риби. Аз ви научих как да го правите. Да продължавате да ги ловите, един по един и да създавате по-голям колектив. Ако вниманието ви е върху това, тогава ще кажа, че сте действали като Буда, защото Буда правеше само това. Отвсякъде Той събираше хора, говореше им да следват пътеката на необвързаност и им казваше да носят дрехи и неща, които показват необвързаност. И Той помоли да се откъснете от вашите семейства, от всичко.

Това, всичко това, Той правеше само заради едно нещо - за това да се приготвите за днешния живот. Другите се правили всички тези неща, но не искаме от вас да носите оранжеви роби, не искаме да правите всички тези грешки, от които днес няма нужда. Те са били добри за онези дни, но днес са погрешни, защото вече няма нужда. Когато това не се изисква, защо трябва да го носите на главата си. Онзи ден видях един човек, който носеше лодка на главата си. Попитах го: “Какво правиш?” Той каза: “Нося лодката.” “За какво? Защо носиш лодката?” Отговори: “Виждате ли, знам, че няма нужда да нося лодката тук, защото няма море, няма вода, нищо, но аз просто така си я нося.” “Но защо носиш този товар на главата си?” “Ами защото го нося, разбирате ли.”

Ето какви сме. Продължаваме да вършим неща, от които няма нужда. Като: “Майко, практикувал съм хатха йога, да правя ли малко хахта йога и сега?” “Но защо искаш да го правиш? Няма никаква нужда за теб.” “Не, Майко, не, аз практикувах.” “Ами прави го, какво да се прави?” Това е толкова глупаво, колкото носенето на лодката върху главата; всичко, което не се изисква, само ненужно губи нашето време. “Аз съм привикнал с това, Майко, правил съм го, така че трябва и сега да го правя.” Всичко е направено много лесно за вас в Сахаджа Йога. Много просто. Не трябва да гладувате, не трябва да постите, не трябва да ставате вегетарианци, не трябва да седите на слънцето или да медитирате в Хималаите. Нищо от този сорт. Можете да седнете удобно, където си пожелаете и да медитирате. Всичко е направено лесно. И щом веднъж откриете вашия Дух, можете да се наслаждавате на всичко, което е красиво. Сега, общо взето, може би за някои хора това наистина е твърде много. И в пустинята Сахара да седите и всичко да духа на главата ви - “Какво е това? Как може да живеем тука? Такъв суров живот!” - вие не се чувствате така, защото имате комфорта на Духа, не се нуждаете от нищо. Това е, което имате.

Така че не продължавайте да правите безсмислени неща. Защото Буда обикалял насам-натам. Когато дойдохме днес на тази програма, Аз си мислех също като Буда. Да отида от този край, отново да отида от този край, след това не можех да намеря мястото, после онзи край, после онзи път. Съответно накрая стигнахме и беше затворено. Казах: “Направете бандан.” Готово, отворено! И така, това беше затворено, онова беше затворено, върви насам, върви натам. Добре, за Него беше затворено. Така че Той обикаляше и обикаляше. Но не е затворено за вас. Защо искате да обикаляте отново и отново? Но ето че днес всеки иска да върви по същия път. “Ние трябва да се жертваме, трябва да се откажем от това, трябва да правим онова.” Какво има за жертване? Какво ще пожертвате? Бих искала да знам това в Сахаджа Йога. Разбира се, в повечето случаи хората жертват мозъците си, мисля. Когато няма нищо за жертване, защо искате да станете като жертвения агнец?

И така, от живота на Буда вие не бива да се учите от това, че Той отишъл в джунглите, че е направил това и че е направил себеотрицание също така. Той се отказал от жена си. Не! Сега няма нужда от това! Свършено е. Ето къде се проваляме и не можем да обясним на хората, които говорят, че трябва да се отречем от себе си. Себеотрицанието го имаме отвътре, като пясъка, както ви казах. Необвързаността я имаме отвътре, но тя е състрадание. Чистото състрадание е най-необвързаното нещо. Най-необвързаното нещо е това, чистото състрадание, или нещо чисто е чисто, защото е необвързано. Всичко, което е чисто, трябва да бъде необвързано. Ако е обвързано, то е омърсено. Вижте логиката. Тук има абсолютна математика. Ако изпитвате чиста любов, тогава сте необвързани.

Сега да предположим, че обичате Майка – добре, вземете това. Изпитвате, да кажем, чиста любов към Мен, то тогава няма да се ядосате, ако не дойда в къщата ви. Няма да се чувствате разочаровани, ако не мога да седна във вашата кола. Няма да се чувствате нещастни, защото не съм могла да докосна вашето сари. “Защото просто аз обичам Майка, край.” Свършва се дотук. Само чиста любов. Разбира се, Аз знам тези слабости, така че се опитвам да ви доставя удоволствие, добре. Но всъщност, ако наистина Ме обичате, (тогава си казвате – бел.пр.) “Всичко е наред, аз Я обичам и Тя ме обича, край. Независимо дали Тя идва в къщата ми или не, дали ми дава подарък или не, дали ме потупва или не, дали мога да Я видя или не, дали мога да Я срещна или не. Това не прави нищо по-различно, аз Я обичам.” Това е чистотата на Любовта. Там, където няма очакване от някакъв вид, освен това, че обичате и че любовта е океанът на насладата и океанът на блаженството, край.

Най-лесното нещо, което може да се направи, е да се обича. Просто обичайте. Как сърцето ви се уголемява като океан. Аз просто обичам. Морето не е обвързано с никой бряг. Когато трябва да придойде, то приижда. Когато трябва да се оттегли, то се оттегля. Когато трябва да даде вода за дъжда, то дава. Водата се изпарява и образува облаци, след това тя пада под формата на дъжд и отново се връща в морето. Водата не спира никъде. По същия начин, ако просто си мислим: “Чувството, което имам, е, че обичам Майка. Какво чувство е това само!” Това трябва да бъде краят на всичко, абсолютно. Аз чувствам по същия начин – иначе би трябвало да седя винаги при някой човек, би трябвало да донеса нещо специално на другия човек. Аз закъснях за програмата. Но не се чувствам виновна, защото всичко е наред. Ако бях дошла по-рано, всички тези хора, които апострофират, щяха да са тук, за да ни тревожат. Така че всички ужасни хора изчезнаха и останаха хората, които трябваше да останат. Тогава Аз също седнах. Не казах: “Връщам се.” Няма нужда да сме нервни – “Ако Майка закъснява, трябва да има някакъв план. Ако Тя дойде по-рано, трябва да има някакъв план. Ако Тя отива с този самолет, а не с другия, трябва да има някакъв план.” Не се съмнявайте в това. “ Ако Тя прави нещо, трябва да има някакъв план. Знаете, Майка си има Свои собствени планове, нали знаете.” Добра идея е да се мисли така: “Тя си има свои собствени планове, нали знаете.” Щом започнете да се чувствате по този начин, такава сигурност и такъв красив покой ще се разлее във вашето същество. И ще бъдете напълно удовлетворени.

Сега, всеки ми подава храна, вижте само. Да знаете, че когато виждам това, Ме хваща страх, бабъ. Имам предвид, вижте това! Аз би трябвало да го опитам, но дори само опитването ще бъде прекалено. Но Аз трябва да ям, разбирате ли, защото ако не докосна нещо, ще си помислите: “Защо Майка не го докосна? Трябва нещо да не е наред.” Това е голям проблем за Мен - да ви поддържам щастливи и да ви уверявам. Но Аз ви уверявам, че обичам много всички вас! Независимо дали носите храна за Мен, или цветя за Мен, или каквото и да е. Няма никакво значение.

Когато напусках Богота, сърцето Ме болеше. Аз видях болката в Моето сърце, видях я. Защото напусках всички нови бебета там, това е всичко. Тогава Аз просто не искам да погледна, искам да кажа, това, Аз чувствам: “О, боже, моля те, виж – Аз ги напускам. Но защото ги обичам. Така че виж, защото ги обичам, чувствам това...” Всичко е наред. Дори тази болка е добре, защото ги обичам. Аз се радвам на тази болка, защото ги обичам. И след това идвам тук и ви виждам всички вас да стоите на летището. Всичко става пълно отново. Просто не защото вие сте дошли – защото Аз съм дошла да ви обичам. Всичко това е такава красива хармония и такова красиво чувство. Искам всички вие да се наслаждавате на това, а не на малки и маловажни неща, които развалят радостта. Тези неща са убийци на радостта и ето защо най-големият убиец на радостта е безсмисленото его, което ви казва: “О, защо Майка не направи това или не направи онова?” Ето това е егото.

Ето защо трябва да мислим за Буда и да честваме неговия Джайанти вътре в нас, да го установим вътре в нас. Да кажем, че това его не може да вземе нашата радост. Щом такава идея се появи в главата ви, кажете: “Сега, господин Его, аз те познавам много добре.” В светлината на Буда можете да видите вашето его много ясно, а Той е убиецът на вашето его, Той е този, който довършва вашето его.

И така, днес трябва да се молим за цяла Америка, която наистина страда от това безсмислено, митично его, което е експлоатирано от всеки. Хората се заблуждават, медиите ги заблуждават, всички лекари ги заблуждават, всички психолози ги заблуждават, всички правителства ги заблуждават. Искам да кажа, не знам, всички са заблудени, защото имат его. Ако нямаха его, не биха могли да бъдат заблудени. Всичките тези реклами и целия този фокус-мокус, който става, е защото човешките същества имат его и не могат да го видят.

И така, трябва да кажем: “Майко, моля Ви, отстранете това проклятие на егото от американците и от Америка.” Ето защо е хубаво, че днес правим тази пуджа на Буда.

Нека Бог ви благослови.

Молитва за Пуджата на Шри Буда

       Сан Диего – 23 юли 1988 г.

Аум, Шри Матаджи, приветствие на Теб, отново и отново.

Това е молитвата на Сахаджа Сангха, изпълнена за

Твоята Пуджа на Буда, във Вишудхи на Планетата

за колективно благополучие върху Майката Земя.

Аум. Амин.

              Шри Матаджи, нека всички аспекти на бодхичита, просветленото

съзнание, бъдат събудени по Твое нареждане,

              нека всички бодхисатви изпълнят Твоето Аарти.

Нека Твоята милост възтържествува.

Амин.
