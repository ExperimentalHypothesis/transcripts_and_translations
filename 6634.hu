1983-1001: KAZU Radio Interview with Barbara Schuler, Santa Cruz, California,

Barbara: Köszönöm, Anyám.

Shri Mataji: Isten áldjon.

Barbara: Mielőtt elkezdjük, szeretnék bemutatkozni nektek, akik itt vagytok. A nevem Barbara Schuler, és egy műsort vezetek egy Monetery-i rádióban, aminek a neve Discovery (Felfedezés). Általában szerdánként 1 és 2.30 között van, most pedig csütörtökön lesz 11-től 11.30-ig. Megtiszteltetés számomra, hogy itt lehetek, és felvehetek magnóra egy interjút a hallgatóim számára.

A hallgatóim kedvéért elmondanám, hogy a Kennolyn Kempingterületen vagyunk Santa Cruzban, és ez egy interjú Mataji Őszentségével.

Anyám, nagyon sokat hallhattunk a Sahaja jógáról, az Ön filozófiájáról, de nagyon keveset az Ön személyéről, és úgy gondoltam, jó lenne néhány olyan kérdéssel indítani, hogy ki is Ön, ki volt Ön gyerekként, kik voltak hatással Önre, hogyan jutott el idáig, ahol most van, hogy Ragyogó Lényként ül előttem, előttünk.

Shri Mataji: A probléma az, hogy Én egy nagyon ősi lény vagyok (nevetés).... mit mondhatnék Magamról? Nem tudom, melyik rész érdekelne benneteket, de az egyetlen, amit elmondhatok az, hogy azzal a tudással, azzal a tudatossággal születtem, hogy meg kell találnom a módszert arra, hogy tömegesen tudjak az embereknek Önmegvalósulást adni. Persze, Én Önmegvalósult Lélek vagyok. Már gyerekkorom óta tudom. A probléma az volt, hogyan lehetne ezt sok embernek megadni, mert, ha csak egy ember kapja meg, vagy csak egy embernek van meg, ha valaki inkarnáció, azt az emberek nem értik meg. Sőt, lehet, hogy megpróbálják elpusztítani. Ez történt a szentekkel, akik erre a földre születtek. Krisztust keresztre feszítették, Mohamed prófétát megmérgezték, mert (az emberek) tudatlanok voltak. Nem tudták mi az, amiről beszélt.

Tehát mindenekelőtt, fontos volt kitalálni egy módszert, amellyel tömegesen lehet nekik önmegvalósulást adni, és ebből a szemszögből nézve, arra gondoltam „ezért vagyok ezen a Földön, és el kell végeznem ezt a munkát.” Emiatt akartam tanulmányozni az embereket. Egy keresztény családban születtem, méghozzá protestánsban, mert úgy éreztem, a protestánsok, bár fanatikusak, de nagyon kifinomultak, és mindent olyan mértékig racionalizálnak, hogy senki nem lát mögé. Jobb, ha „közéjük” születek. Édesapám, édesanyám, akiket szüleimnek választottam, már megszülettek. Nagyszerű emberek voltak, önmegvalósult lelkek, különösen édesapám volt az, aki tudta miért vagyok én ezen a Földön, de édesanyám is tudott róla.

Létezett egy különleges kapcsolat köztem és köztük, és ők megértették miért voltam annyira elfoglalva a meditációval, vagy azzal, hogy találjak egy módszert, amivel önmegvalósulást lehet adni másoknak. Édesapám egy nagyon tanult ember volt, aki vagy 14 nyelvet beszélt, aki lefordította a Quran-e- Sharif-ot hindire, egyike volt az Alkotmány létrehozóinak. Ő készítette az Alkotmányunkat. Ő volt az egyetlen keresztény, akit akkoriban megválasztottak. Édesanyám pedig kitűnő volt matematikából. Mind tanult, kedves emberek voltak. Életüket India felszabadításának szentelték. Én is úgy éreztem, ez nagyon fontos, mert, ha nem vagyunk szabadok, semmit sem tehetünk vallási alapon. Az első az, hogy ki kell szabadulni ebből a rabságból. Így, sokat segítettem nekik, és az egész családunk sokat szenvedett. Szörnyű, szörnyű időket éltem meg egész fiatal koromtól fogva.

Mahatma Gandhinál is voltam, mert gyerekkoromban nagyon kedvelt engem. Ott voltam nála, majd visszajöttem tanulni, majd ismét visszamentem hozzá. Nepálinak hívott, mert nepáli arcvonásaim vannak. Néha úgy beszélt hozzám mintha a nAgnyanyjával beszélne. Ez nagyon kedves volt, és ő is egy nagyon kedves ember volt. Gyerekekkel rendkívül kedves. Nagyon szigorú volt önmagával és másokkal is – az idősebbekkel -, de a gyerekekkel nagyon-nagyon kedves volt, és megpróbált sok mindent megtanulni tőlük. Meglepő, hogy látta, a gyerekek milyen bölcsek tudnak lenni, a felnőttekhez képes, akik össze vannak zavarodva.

Megkaptuk a függetlenségünket, és súlyos hanyatlásnak indultunk, az ország felosztottsága miatt.  Akkoriban Lahorban tanultam az Egészségügyi Főiskolán, mert tudni akartam az orvostudományról – hogy az emberek mit minek neveznek. Tudtam mindent... a testről, mindenről, amit teljes idegrendszernek neveztek, de nem volt meg az ehhez kapcsolódó szókincsem, ezért két évig ott tanultam. Azután kitört a háború. Abba kellett hagynom a tanulmányaimat, a szüleim meg azt akarták, menjek férjhez.  Rájöttem, hogy a házasságom fontos, beleegyeztem, és férjhez mentem ehhez a C.P Srivastava Úrhoz.

Eközben mindvégig az volt az egyetlen hobbim, vagy teljes munkaidős teendőm, hogy megismerjem az embereket – milyen problémáik vannak? Hogyan térnek ki a valóság elől?  Hogyan kerülik el? Hogyan menekülnek előle? Mik a problémáik? Hogyan keresnek? Mit adhatnak? Mit fogadnak el? Hogyan lehet velük bánni? Ez egy igen bonyolult kérdés volt. Minden egyes ember egy új problémamintát nyújtott, és nekem meg kellett ezekkel küzdenem. Bizonyos értelemben, tudtam hogyan kell csinálni, mert belépni valakinek a finomrendszerébe, megérteni a Kundalini problémáit - ez olyan, mint egy utazás, amelyen át megismerheted azt az embert.

Ezután rájöttem a problémáik permutációira és kombinációira. Olyasmi ez, mondhatjuk, mint a periódusos rendszer. Három részre kell osztanod, majd hétre, majd ezeknek a permutációira és kombinációira. El tudjátok képzelni – hármat hétre „végtelenedik” hatványra emelni – olyan volt ez. De nem számít! Megoldódott, és 1970. május 5-én... kicsit tétováztam még akkor. Azt gondoltam várnom kellene, de bizonyos körülmények arra késztettek, hogy megnyissam az utolsó energiaközpontot.

Amikor megnyitottam az utolsó energiaközpontot, elkezdett tömegesen működni, de mégis csak egyetlen egy hölgynek adtam meg az önmegvalósulást, aki eljött hozzám. Rajta próbáltam ki, működik-e, és ő... úgy adtam meg neki az önmegvalósulást, hogy egyenként megérintettem az energiaközpontjait – 6 energiaközpontot – és akkor kihoztam a Kundalinit a fejtetőre.

Barbara: Mit jelent az, hogy megnyitni az utolsó energiaközpontot?

Shri Mataji: A Szahaszrára. Az utolsó energiaközpont a limbikus terület, ott található mind a hét energiaközpontnak a ”székhelye.” Ott van az integráció. Eddig, mindazok, akik jöttek, pl. Krisztus erre a központra jött, amit Agnya csakrának hívunk, vagy Krishna erre, amit Visudi csakrának hívunk – ők megjelentek a különböző energiaközpontjainkon, ezzel új dimenziót adva a tudatosságunknak. Így fejlődött a tudatosságunk eddig a szintig, és most itt az idő, hogy megkapjátok a teljes Egészet; hogy elérjétek a Lelket, vagyis, a Lelketek meg kell, világosítsa a figyelmeteket, hogy megkaphassátok az Önmegvalósulást, hogy megkaphassátok az újjászületéseteket. Ennek van itt az ideje! Ez csak a valódi „megkeresztelkedésetekkel” lehetséges. Nem mesterségesen, azzal, hogy valaki odamegy, ráteszi a kezét a fejetekre, és az mondja „most meg vagy keresztelve.” Nem így. Ez egy valós dolog, ami megtörténik veletek, hogy elkezditek érezni a Szentlélek Hűvös Szellőjét kiáramlani.

Akkor, elkezdtem Önmegvalósulást adni, anélkül, hogy bármilyen helyzettel, vagy bármivel szembeszálltam volna. Egy hölggyel kezdtem. Utána haladtam tovább. Majd az első tizenkét ember megkapta az Önmegvalósulást.  Nagyon boldog voltam, mert elkezdődött a tömeges Önmegvalósulás. Aztán fokozatosan kezdett kialakulni. Elmentem indiai falvakba. Úgy gondoltam, ott jobb, egyszerűbb emberek vannak. Először az egyszerűbb embereken dolgoztam, és ők megkapták az Önmegvalósulást. Mára a falvakban már több ezren megkapták az Önmegvalósulást. Levetkőzték a rossz megszokásaikat.  Nagyon kreatívak lettek. Jól élnek, nagyon boldogok, és szakértőkké váltak. Indiában nagyon sokan váltak a Sahaja jóga szakértőivé, akiket Sahaja jógiknak nevezünk, talán több ezren. Egyesek falun dolgoznak, mások városokban. Nagyon sok ember van Indiában, aki tudja végezni ezt a munkát.

Barbara: És ez mind 1970 óta történt?

Shri Mataji: Én kezdtem el.

Barbara: Ön kezdte el?

Shri Mataji: Igen.

Barbara: Lenne egy kérdésem, ami számomra fontos, és sokak számára, akik keresnek valamit, talán azt, amit Ön Önmegvalósulásnak vagy Sahaja jógának nevez, vagy valami ilyesmit. Vannak közülünk, akik nem tudják pontosan mi is az (amit keresnek). De azt látjuk, hogy sok tanító van. Hogyan különböztetjük meg azokat, akik csalók, azoktól, akik igazak? Ez olyan nehéz, mert ők mind valamilyen módon tudnak bennünket inspirálni, és adnak valamilyen tapasztalatot.  Hogyan tudjuk, hogy valaki igazat tanít, vagy megtéveszt bennünket?

Shri Mataji: Első és legfontosabb dolog – ha valaki a keresetetekből él, az nem guru. Egy guru soha sem él a tanítványai keresetéből. De vannak emberek, akik palotákat építtettek, repülőket vettek, autókat, meg ilyesmi. Ezt a dolgot meg kell értenetek. Annyira nyilvánvaló, hogy megérthetitek.  Nem tudok ennél nyilvánvalóbb dolgot említeni, mint az élősködő életmód. Élősködők nem lehetnek a mestereitek. Lehetnek élősködők, de nem lehetnek a mesteritek. Ez az egyik. És ha ti....

Megtarthattok egyes embereket, ha akarjátok, mert ti gazdagok vagytok. Ez egy más dolog, de nem lehetnek a mestereitek. A guruk magasabb rendű személyiségek kell, hogy legyenek. Láthattátok, hogy Krisztus nagyszerű inkarnáció volt. Nem fogadott el pénzt senkitől. Egy asztalos fia volt, Ő is asztalosként dolgozott, és szerény emberként élt. Nem élt nagy autókkal, nagy házakban. Nem volt szükséges, mert egy ilyen személy maga egy nagyon nagy király, vagy olyan, mint egy nagy császár. Nincs szüksége semmire. Egy császárnak nincs szüksége semmire, mert semmi sem nyújthat neki kényelmet, csak az, hogy ő maga teljesen elégedett. Egy ilyen ember nem akar magának semmit. Látnotok kell, hogy egy ilyen embernek egyáltalán nincs szüksége kényelemre. Alhat a földön, alhat bárhol.

Ebben az életben, azt kell, mondjam, egy igen gazdag családból származom, és egy gazdag emberhez mentem férjhez, mondhatni így, a ti relatív fogalmaitok szerint. De Én alhatok bárhol. Ez nem okoz nekem gondot. Nincs gondom az evéssel, az alvással, a kényelemmel; és önbecsülésem nem engedi, hogy bárkinek a keresetéből éljek. Az nem helyes. De ti a gyerekeim vagytok. Ha hoztok Nekem egy virágot, vagy bármit, az rendben van, de nem építhetek palotát a pénzetekből, meg ilyesmi. Ez abszurdum! Teljesen abszurd! Ez az egyik dolog, amit tudnunk kell, hogy elkényezteti az egónkat az, hogy megvehetjük a guruinkat. Megvehetjük az önmegvalósulásunkat. Ez egy igen nehezen felismerhető hízelgés. És így fogadják el az emberek. Nem akarnak elfogadni egy embert, aki azt mondja „Nem adhatsz nekem semmit.” Ez túl sok nekik.

Vagy másodsorban meglehet, hogy az emberek azt gondolják, ha fizetsz valamiért, akkor kötődsz is hozzá, és végigcsinálod, bármi is az. Pl. veszel egy (színház) jegyet, és kiderül, hogy az egész előadás szörnyű, elviselhetetlen, de végig akarod nézni, mert már fizettél érte. Ez az emberi természet.

Barbara: Igen

Shri Mataji: Ez az emberi természet. Láttam, hogy ezt csinálják. Ez történik. Ez most a durva fizikai szint, amiről beszélek. De a másik dolog az, hogy meg lett jövendölve, hogy ezekben a modern időkben prófétákká váltok. Prófétákká kell válnotok. Nézzétek meg, prófétákká tett-e benneteket? Legegyszerűbb megnézni, milyenek a guru tanítványai.

Ha XYZ azt mondja, ő egy guru – mi történik a tanítványával? Szabad ember-e? Van-e valamilyen tudása? Van-e alapos ismerete? Mit ért el azzal, hogy a gurutól tanult?

Láthatjátok a Sahaja jógikat. Egyik jobb, mint a másik! Beszéltek velük, és ők maguk a tudás. Egyesek csak kb. nyolc napot töltöttek Velem, és elsajátították a tudást. Azt kellene meglátnotok, hogy ők mit értek el. Milyen az életstílusuk, életmintáik, hogyan viselkednek? Nem lehetnek titkok, mint a maffiánál – ne mondd ezt, ne beszélj erről, nem kellene ezt csinálnod. Persze, a Sahaja jógában fokozatosan fedjük fel az igazságot, de ez nem úgy működik, hogy adsz érte pénzt, és akkor csak te tudsz róla, senki más. A Sahaja jógában mindenki mindent tud. Tegyük fel, hogy építenünk kell egy asramot. Rendben, ti építsétek fel az asramotokat. Ti gyűjtsétek rá a pénzt, tegyetek, amit akartok, és tudjatok róla. Nekem semmi közöm hozzá. Egymás között is tudnotok kell, hogyan folyt be a pénz, mire költöttétek, mik a költségek, meg ilyesmi. Azért, mert egy asramért fizethettek, de az Önmegvalósulásotokért nem. Ez egy nagyon fontos dolog – amit ebből kaptok az, hogy prófétákká kell válnotok.

Prófétává váltatok már?

A harmadik, amit tudnotok kell, hogy, ha mentek egyiktől a másikig, amit guru shoppingnak (guru vásárlás) nevezünk – az azt jelenti, nem találtátok rá. Különben megállapodtatok volna. Egyes emberek pedig olyan gyengék, hogy megmaradnak egy gurunál, és ott végük van. Meg kell mindig néznetek ezeket az embereket, akik ezekhez a gurukhoz járnak – mit kaptak? Megkapták az átalakulást? Mert ez az átalakulás korszaka.

Barbara: Mataji, mi a helyzet azokkal a gurukkal, akik csodákat művelnek?  Elmész egy guruhoz, aki levegőből valamilyen anyagot teremt, és azt mondja, „ez Isteni eredetű.” Ez...

Shri Mataji: Ez mind zsonglőrködés. Mind az. Például, ha valaki azt mondja, „elővarázsolok egy gyémántot.” Ezek az emberek Indiából jöttek – miért nem oldják meg India pénzügyi problémáit?

Másodsorban, minden ponton kétségbe lehet őket vonni. Mondhatjátok, hogy... Rendben, eljött hozzám egy úr, és az mondta „Ő adott nekem egy gyémántot.”

Megkérdeztem: „Miért neked? Hány gyémántod van?”

Azt mondta „Több száz.”

Ekkor azt mondtam: „Miért adta neked? A sofőrödnek kellett volna adni, mert neki még nincs gyémántja.

Látjátok, erről van szó. Ez mind csak trükk. Azt nézzétek meg, mit adtak nektek azok, akik anyagot teremtenek? Valami örökkévalót kell, hogy adjanak nektek. Ha Istenről beszélnek – Isten nem fog nektek gyémántot adni. Melyik az az Isten, aki gyémántot adott az embereknek? Hallottatok ilyenről? Nem! Olyat kérjetek, ami magasabb rendű, ami a legelérhetetlenebb.

A negyedik nagyon fontos dolog az, amit megtapasztaltok. Például egyesek elkezdenek ugrálni, mások kiabálnak, megint mások elkezdenek úgy viselkedni, mint az állatok, és azt mondják (a guruk) „Ó ez az, ami kijön, amit felszínre hozunk.”

Nagyon rosszul érzik magukat, szörnyű betegségeik lesznek, problémáik, fájdalmaik lesznek, meg mindenfélék, eltorzulnak. Azt mondják (a guruk):”Most a tudatalattid jön ki.”

Nem kell semmit felszínre hozni. Ez az egyik, amit tudnotok kell. A tudatalatti, mint mondtam, a baloldalon van, a tudat feletti, a jobboldalon. Nektek középen kell felemelkednetek. A fejetek felett van az egyetemes tudatosság, és amikor azt eléritek, akkor kialakul bennetek a kollektív tudatosság. Szóval, azok, akik azt akarják, hogy ismét békává váljatok, tudnotok kell, hogy nem lesztek többé békák. Az nem evolúció. Az evolúció felfelé kell, haladjon, nem afelé, hogy békák, vagy földigiliszták legyetek; és, ha még elkezdetek csúszni-mászni, az egyszerű megigézés. Bárki, aki megigéz, tud ilyen trükköket. Ez egyszerű megigézés. Ostobaság azt hinni, hogy akkor most átadtátok magatokat. Nincs jelentősége az Önmegvalósulást szempontjából.  Az Önmegvalósulásban egyszerűen csak mesterekké váltok. Mesterekké váltok.

Nagyon sokan vannak ebben az országban, akik eljöttek, és elcsábítottak benneteket a beszédükkel. Előadtak mindenfélékről – Brahma, Atmatattwa, erről-arról.  Ezzel nem tudtok... Ez csak egy inga, ami kileng a keresztény szertartástól a hindu szertartásig, a hindu szertartástól a mohamedán szertartásig, onnan pedig a zsidó szertartásig. Ez így megy állandóan. Nem ez a módja. Belül kell, hogy felemelkedjetek magasabbra. Ezért van az, hogy akik előadásokat tartanak ezekről a dolgokról, néha nagyon-nagyon veszélyesek lehetnek. Annyian meghaltak rákban, ebben-abban. Nem tudok mit mondani, amikor az emberek elmennek ezekhez a gurukhoz, és bajba keverednek, meg olyan sokat szenvednek. Amikor mindez megtörténik, mindennek tetejébe még azt mondják (a guruk) „Szenvedned kell.” Ez egy jó kifogás. „Szenvedned kell.” Fizetned kell, hogy szenvedj. Fizess, hogy szenvedj. Az emberek, meg csak tovább szenvednek.

Egyet el kell, mondjak nektek – Krisztus szenvedett értünk. Többé már nem kell szenvednünk. Akik tagadják az Ő szenvedését, azoknak tovább kell szenvedniük. Ám legyen! De Ő szenvedett értünk. Többé nincs szükség arra, hogy szenvedjünk. Amikor Ő felébred bennünk, Ő eltávolít mindent, ami az egónkat képezi, vagyis a karmáinkat, a szuperegónkat, a kondícióinkat teljesen megszűnteti, és eggyé váltok az Istenivel. Semmi szükség arra, hogy bárki szenvedjen, és ez az egész elmélet a szenvedésről ostobaság. Egyáltalán nem kell szenvednetek.

Barbara: Az, jó! Örülök, hogy vége. Mataji, Önt „Anyámnak” szólítják.  Úgy tűnik, a hindu hagyományban különleges kontextusa, vagy jelentése van az „Anya” szónak. Mi a jelentése?

Shri Mataji: Ez így van az indiai filozófiában, de még a keresztény filozófiában is, csak egy kicsit megváltoztatták. Ha az Esszénusok könyveit olvassátok, ők írtak az „Anyáról.” A Szentlélek az Anya. Amikor a Szentlélekről beszéltek, Ő az Anya.  De hogyan lenne... Ki kell következtetnetek. Hogyan lenne Apa és Fiú Anya nélkül? Ez egy ilyen egyszerű dolog. Szóval, Ő csakis az Anya. A Szentlélek nagyon fontos. Tehát, a Szentlélek, az Anya. Ez egy olyan abszurd dolog. A homoszexuálisoknak sem lehet gyerekük. Érdekes, nem? Teljesen abszurd! De a keresztények elfogadták ezt. Nem tudom, miért. Miért nem jártak utána, hogy mi ez az egész Szentlélek-dolog? Azt mondták, „Ez egy rejtély.” Hogy mondhatjátok azt, hogy rejtély? Ha valamit nem tudunk megmAgnyarázni, jobb, ha nem mondunk róla semmit. A Szentlélek az csak lóg a levegőben. Senki sem tudja mi az. Ez egy rejtély, a többi meg az Atya és a Fiú. Ez abszurd!

Az Anyai elv ott van minden egyes szent iratban – ott kell, legyen. Az Anya szerepe az, hogy Ő a Méh, Ő a Földanya, és Ő az, aki táplál benneteket. Ő táplál minket, ezt tudjátok. Amint azt láttátok, ez a női (anyai) elv minden emberi lényben jelen van Kundaliniként. Amikor Ő felemelkedik, megadja nektek ezt az új tudatosságot, ami könyörületességgé alakul, ami áramlik, ami a szeretet megnyugtató, tápláló energiájává válik.  Azt, amit manapság a feministák és hasonlók állítanak, ez ismét egy inga – a férfiből nő lesz, a nőből férfi - emiatt vannak mindezek a problémák. De, amikor spirálszerűen haladtok felfelé, akkor merre haladtok? A kollektív tudatosság által könyörületességgel, szeretettel teli, egyetemes felfogású személyiséggé váltok. Majd felemelkedtek egy olyan szintre, ahol egyetemes tudatossággal rendelkeztek. Ennek kell megtörténnie veletek, és, amikor megtörténik, akkor azt mondhatjuk, hogy a bennetek lévő anyai tulajdonságok felébredtek. Ez az, amit eddig elhanyagoltunk. Nem nővé váltok, hanem anyaivá. Először az Atya, majd a Fiú, most pedig az Anya! Rendben?

Barabara: Mi a szerepe a nőknek ebben a világban, mi a női elv szerepe?

Shri Mataji: Azt mondanám... nem mondom azt, hogy csak azoknak a nőknek van ilyen szerepük, akik nőknek születtek. A férfiakban is ott van. Mindenkinek van, mivel mindenkiben ott van a Kundalini. A nőknek viszont tudniuk kell, hogy, mivel nők, övéké a nagyobb felelősség. Nem arról van szó, hogy csak otthon kell ülniük, nevelni a gyerekeket, majd zsémbeskedni a férjükkel, amikor azok hazaérnek. Nem ez a szerepük. A szerepük az, hogy elnézőek legyenek. Bárki, aki anya, olyan kell, legyen, mint a Földanya – Ő mennyire türelmes, mennyit szenved! Fölássuk, megkínozzuk, de Ő mégis mindig csak ad. Megnyugtat, megbocsát, elvisel. Amennyit vétkezünk ellene, tényleg felrobbanhatna dühében, de mégsem teszi. Nagyon elővigyázatos.  Lassan a tudatunkra adja, hogy „Most távozz, mert rengés van.” Ő olyan kedves. Mi is ilyenek kell, legyünk.

Szóval, nem csak a nőkben kell, hogy megalapozódjanak ezek a tulajdonságok, hanem eljött az idő, hogy a férfiakban is meglegyenek. Máskülönben mindig megmarad az egyensúly hiánya. Most a férfiaknak kell nagyon kedvessé, gyengéddé, könyörületessé válni. Hagyjatok fel a versenyszellemmel, a harciassággal, ami Napóleonnak volt. Ezek az elképzelések elavultak. Na, de kit tiszteljetek? Olyan embereket, mint Mahatma Gandhi vagy Abraham Lincoln. Mindenkinek, minden amerikainak jusson eszébe Abraham Lincoln.

Barbara: Igen, valóban. Anyám, mit keresünk mi itt? Mi a célja az emberi életnek a földön? Mi célból járnak-kelnek emberek ezen a bolygón?

Shri Mataji: Titeket Isten külön okkal teremtett.  Isten pont benneteket választott ki, hogy emberi lények legyetek, és egy nagyon nagy céllal vagytok itt. Isten első célja az, hogy az Ő erőinek eszközeivé váljatok, teljesen. Azért, hogy Ő keresztüláramoljon rajtatok, a légkörbe, ebbe a világegyetembe, hogy istenivé tegye. Mi történik, amikor megkapjátok az Önmegvalósulást? Az összes abnormalitásotok megszűnik, nagyon normális emberekké váltok, és a Hűvös Szellő vibrációi elkezdenek áramlani. Ezt most már át tudjátok adni a Földanyának, a növényeknek, a fáknak. Az egész egy „Allah Kertje” lesz, ahol teljes örömben és boldogságban éltek.

A másik cél az, hogy Isten felkészített benneteket, hogy letelepedjetek az Ő Királyságában. Ez a ti trónotok. Jogotok van itt lenni. Rövidre lehetett volna zárni akkor, amikor Ádámot és Évát odahívatta, és meg lett mondva nekik, hogy ne éljenek az úgynevezett „tudás könyvével” vagy a „tudás gyümölcsével.” De nem hallgattak Rá. Ha szabadságot adsz valakinek, akkor – „Mi a probléma?” Elkezdtek olyan dolgokat művelni, amiket a sátáni erők tártak eléjük, és elfogadták ezeket. Ez volt az eredendő bűn, amit elkövettünk.  Ezért inkarnálódniuk kellett, megcsinálni mindazt, és eljuttatni erre a szintre, ahol az embereket vissza kell hozni arra a pontra, ahová el kellett menniük.

Barbara: Milyen a halál valódi természete? Lehet-e azt választani, hogy ne haljunk meg? Mi a halál értelme?

Shri Mataji: A halál olyan, mintha ruhát cserélnétek. Néha, amikor túl sokszor vettél fel egy ruhát, megunod. Le akarod cserélni. Ilyen a halál. Senki sem hal meg, semmi sem hal meg, csupán az a rész, ami a Földanyából van, és az a rész, ami vízből van, az lehull, és megmaradsz annak, aki vagy. De, ha önmegvalósult lélek vagy, akkor választhatsz. Ha újjá akarsz születni, újjászületsz. Ha nem akarsz, akkor nem születsz újjá. Az Önmegvalósulás után, ez a te választásod. Ha meg akarsz halni, meghalhatsz. Ha nem akarsz meghalni, nem muszáj. De akartok majd, mert az gondoljátok, „haljunk meg, és új emberekként jöjjünk vissza, hogy ismét segítsünk Anyánknak.”

Barbara: Sokan hallottunk már vitákat, vagy olvastunk könyveket az anyag evolúciójáról. Mi az Ön meglátása az anyag evolúciójáról, és annak viszonyáról a saját testünk, sejtjeink anyagához?

Shri Mataji: Az anyagnak is van evolúciója, ezt tudjátok, és amikor a szén kialakult, tulajdonképpen, akkor alakult ki az első csakránk. A szén négy vegyértékű, és ez a szén szükséges az aminosavak előállításához. Amikor az aminosavak megjelentek, akkor tudtak végbemenni egyéb folyamatok, miknek következtében megtörtént az evolúció az amőbától az emberig. Miután megkaptuk az Önmegvalósulást, nagyon jól megértjük, hogyan kerültünk amőbától emberi szintre. Az emberi szintről pedig el kell jutnunk az Önmegvalósulásig, azaz a Lelkünknek, ami a szívünkben lakozik, meg kell jelennie a figyelmünkben, illetve éreznünk kell a központi idegrendszerünkön keresztül. Mi a kapcsolat az anyag és e között? Ezt kellene látnunk. Ez fontos.

Az energiaközpontjaink „anyagból” jöttek létre. Például, a két alsó energiaközpontunk a Földanya elvéből vannak, és így tovább. Mindezek az elemek hozzájárultak az energiaközpontok kialakulásához. Ezek a központok olyanok, mintha tükrök lennének, és visszatükröződik bennük az Isteni. Az emberi szinten az anyag annyit finomul, olyan evolúciós folyamatokba lép be, a visszatükröződés a szív szintjén annyival jobb lesz, hogy a Lélek ott ragyog, és a Kundalini is megfelelően fel van készülve a fejlődésetekre, ami az evolúció csúcsa. Olyan, mint ez a műszer (megj. mikrofon), ami úgy jön létre, hogy először összeszeded ezt a részt, azt a részt, amazt a részt, majd összerakod. Most itt az idő, hogy rácsatlakozzatok a hálózatra.  Ennek semmi köze az elektromossághoz. Létezik áram nélkül is, de képes vezetni az áramot. Ugyanígy, mi leszünk a lámpa, és amikor lámpává váltunk, jöhet a fény, és megvilágosodunk. Fontos a kapcsolat a lámpa és a fény között, de a fény nem létezhet lámpa nélkül, szóval, a lámpának ott kell lennie.

Barbara: Anyám, kérdezhetek a szexről?

Shri Mataji: Igen, tessék.

Barbara: Ma elhangzott az, hogy a szexnek semmi köze az evolúcióhoz, a Sahaja Jóga szerint. Mit jelent ez?

Shri Mataji: Az a gondolat, hogy ha szexelünk, attól fejlődhetünk, teljesen téves. Nem a szex által fejlődtetek amőbákból emberi lényekké. Az állatok mind közösülnek, mindegyik szokott szexelni. Ha megteszik, vagy nem, nem számít. A fejlődésetek csak a keresésetek által valósul meg. Amikor elkezdesz valamit keresni, csak akkor fejlődsz. A keresés tárgya először az élelem volt. Ha megnézed az állatokat, látod, hogy az élelemért volt. A szex spontán történt, nem gondolnak rá, nem olvasnak róla, nem részesülnek oktatásban – semmi ilyesmi. A szex spontán megtörténik, csakúgy, mint a légzés. Nem kell, hogy iskolában oktassanak róla, mint manapság. Mit kell erről tanítani, nem is értem? Ez egy olyan spontán dolog. Pont ellenkezőleg, minél többet beszélnek róla, annál rosszabb lesz. Annál inkább egy mentális dologgá válik – nem szexelhetsz az Agnyaddal. Szóval, az egész egy ostobaság. Ezek mind hozzájárultak az impotencia, meg mindenféle problémához, ebben az országban. Túl sokat gondolkodtok a szexről, szex közben meg sehol sem vagytok, elvesztek. Mi értelme van egy ilyen életnek? Az emberek, akik túl sokat gondolnak a szexre nagyon természetellenes emberek. Nagyon természetellenesek.

Természetesnek lenni azt jelenti, hogy spontán történjen, éljünk nagyon spontánul. Persze, indiai nőként az már túl sok lenne, hogy részletekbe bocsátkozzak, de azt mondanám... Az indiai életben ki sem szabad ejtenünk azt a szót, hogy „szex,” de azt hiszem, igen termékeny emberek vagyunk. Amennyi gyerek születik nálunk, még, ha akarnátok, se tudnátok annyit szülni.

Az a helyzet, hogy Anyaként többféleképpen is megkegyelmezek ezeknek az embereknek, amikor azt mondják, hogy a szex által elérheted a Kundalinit. Tudjátok, lehet, hogy kezdetben kipróbáltak valami ilyesmit, és biztos látták az elefánt ormányú Istenség kifejezését, aki ebben a központban található.  Mi Ganapatinak hívjuk, aki valójában később Krisztusként inkarnálódott ezen a földön, de Ő a Ganapati. Ott látjátok az ormányt, és félreértelmezhették, hogy ez az ormány a Kundalini, a formája miatt. Ezért mondhatták azt, de ez rendkívül veszélyes dolog.  Ha szex útján keresitek, akkor teljesen megnyitjátok magatokat a pokol felé. Ha a szex felé irányulva próbáltok Istenhez elérni, az teljesen téves.

Krisztus még tovább ment, mert Ő itt született, és Ő felügyeli az összes látóidegünket, és a szemnek ezt a részét. Ő azt mondta: „Ne legyenek házasságtörő szemeitek.”

Csak figyeljétek meg. Mit jelent ez? Azt jelenti, a szemeitek ártatlanok. Ő maga az ártatlanság volt. Az ártatlanság megtestesülése volt. „Ne legyenek házasságtörő szemeitek.”  Semmi kéj, és semmi mohóság a szemeitekben. Ez csak akkor lehetséges, ha Krisztus felébredt bennetek.  Ha már Ő felébredt bennetek, akkor meglesz az ártatlanságotok, és elveszítitek a kéjvágyat a szemeitekből. A szem teljes mértékben megfigyel, de nem bonyolódik bele. Ilyesmi fog megtörténni veletek.

A szex egy teljesen normális dolog, amit a közösségnek kell szentesíteni. A megfelelő módon kell csinálni, hogy jó gyerekeitek legyenek. A házasságot kollektíven kell szentesíteni, helyes módon kell működtetni, és ápolni. Persze, most az emberek más szinten vannak, de amikor 10 évvel ezelőtt eljöttem, és azt mondtam, hogy józanul kell hozzáállni a szexhez, nagyon mérgesek lettek, és azt mondták „Maga egy viktoriánus nő.” Viktória királynőnek neveztek.

Azt hiszem most megtanulták a leckét, mert elmondtam nekik, hogy „Olyan betegséget fogtok kapni, amit nem tudtok kigyógyítani. Ne csináljátok ezeket az ostoba perverz dolgokat. Nagy butaság.” De, még most is próbálják elkerülni a témát. Ne próbáljátok elkerülni a témát. Kigyógyulhattok abból a betegségből, ha felébresztitek magatokban az ártatlanságot. Csakis Krisztus kegyelmének segítségével tudjuk ezt megtenni.

Barbara: Anyám, megtanultuk, hogy, ha szeretünk, akkor akaratunk is lesz. Mi a kapcsolat szeretet és akarat között?

Shri Mataji: Amikor szeretünk, akkor akaratunk is lesz. Jó! A szeretet az, amikor a Lélekké váltok, mert a Lélek nem más, mint Isten szeretete. Ez a mindenen átható Erő, ez a Lélek. Amikor megismeritek azt a szeretetet, ami nem ragaszkodás... ami nem ragaszkodás, olyan, mint a nedvek, amik felemelkednek a fában, eljutnak még a törzsbe is, majd az ágakba, a levelekbe, a virágokba, mindenhova. Nem állapodnak meg egy virágban. Ha így lenne, akkor a virág is, és a fa is elpusztulna. Tehát nem ragaszkodó, hanem tápláló. Azt teszi, amit tennie kell. Az a szeretetet, ami teljesen mentes minden kondíciótól, feltétel nélküli, kéj és mohóság nélküli. Amikor ezt a szeretetet megismeritek... Ez csakis akkor lehetséges, ha a Lélekké váltok. Akkor tudni fogjátok mi Isten Akarata; Isten Akaratát – hogy mit kell tenni. Mert nem tudjátok.

Amikor megkapjátok az Önmegvalósulást, ez a Hűvös Szellő úgy működik, mint egy számítógép.

Megkérdezitek a számítógépet, hogy „Most ezt kellene csinálnom?”

Ha igen a válasz, akkor hűvös vibrációkat éreztek. Ha nem, akkor nincsenek vibrációk. Tudni fogjátok, mi az Ő akarata. „Legyen meg a Te akaratod.” Hogyan tudjátok mi az akarata? Akkor tudni fogjátok. Ti magatok lesztek a Tudás. Amikor a tudássá váltok... amikor a szeretetté váltok, akkor váltok tudássá is. Még a hétköznapi életben is, ha valakit szeretsz, akkor sokat tudsz arról az emberről.

Barbara: Anyám, délután valami nagyon érdekeset válaszolt egy hölgy kérdésére. A válasz, amit adott az volt, hogy „A szolgálat és az áldozat egy mítosz”. Elmondaná, mit ért ezen?

Shri Mataji: Igen. Amikor azt mondtam, hogy szentté váltok, vagyis önmegvalósult lélekké váltok, azt veszitek majd észre, hogy kollektív tudatosságotok lesz.  Ekkor az történik, hogy, ha valakinek problémája van, érzitek az ujjbegyeiteken. Megdörzsölitek az ujjaitokat, és jobban érzi magát az a személy. Nem tettetek semmilyen szolgálatot, és nem hoztatok áldozatot. Az ujjatok fáj. Ha megdörzsölitek az ujjatokat, akkor ki az a másik? Ez tudatlanságból ered, és azokból a... Indiában valójában annyira tudták miről van szó, hogy azokat az embereket, akik áldozatról és szolgálatról beszéltek, Shudráknak – érinthetetleneknek – nevezték. Azt jelenti, nem tudtak róla. Azok az emberek, akik azt mondták, „szolgálunk benneteket, elvégezzük helyettetek ezt vagy azt a piszkos munkát,” őket Shudráknak hívták. Ezeket az embereket nem szabad megérinteni, mert nincsenek tudatában annak, hogy van egy Mindenen Átható Isteni Erő, ami mindent elvégez.  Nektek csak eggyé kell válnotok Vele.

Amikor már egyek vagytok az Ősi Isteni Lénnyel, ha valamitek fáj, csak dörzsöljétek meg. Dörzsöljétek meg, és rendbe jön. Nincs benne kötelezettség. Nem tettetek szolgálatot senkinek, nem vagytok lekötelezve senkinek. Az elképzelés, hogy egyek vagytok az Egésszel, egy nemes elképzelés.  Azok az emberek, akikben nincs meg ez a felfogás, azok nem értik meg.

Azt gondolják, „Mi szolgálunk másokat, gondoskodunk másokról.”

„Kik azok a mások?” – kérdeztem tőlük. Ki az a másik?

Ez az a felfogás, amivel az Indiaiak mindig is éltek. Ez náluk egy jó dolog. De ők is eltanultak dolgokat – amikor a misszionáriusaitok odamentek, ők is elkezdték a missziókat, ezt-azt, szolgálni és csak szolgálni, meg ilyesmi.

Hogyan szolgáljuk a szegényeket? Úgy teszünk nekik szolgálatot, hogy, amikor megkapják az Önmegvalósulást, egyáltalán nem maradnak olyan szegények. Mindenek előtt a szegényeknek megvannak a rossz szokásaik, hogy isznak – ezek mind eltűnnek. Az a sok pénz nem ostobaságokra megy el.

Másodsorban, vibrációkat kapnak. Bármilyen munkát is végeznek, dinamikussá válnak. Nem lesznek egészségügyi gondjaik. Nem kell orvoshoz menniük. Egészséges emberek lesznek. Mentálisan olyan éberek, hogy jobban teljesítenek, mint mások.

Voltak emberek, akik odajöttek hozzám, és azt mondták, „a gyerekeink nagyon rossz tanulók. Valamit kell tenni velük.”

Amikor megkapták az Önmegvalósulásukat, elsők lettek. Megnyerték az összes ösztöndíjat, meg mindent. Olyan jól megy nekik. Az ilyen emberek anyagilag is jobban jönnek ki. Nem lesznek rendkívül gazdagok, de jó anyagi helyzetű, elégedett emberek lesznek. Az elégedetlenség is egyfajta szegénység, mert elégedetlenek vagytok. Azt hiszem azok a legszegényebb emberek, akik soha sem elégedettek. De az emberek, akik önmegvalósult lelkek, elégedett lelkek. Tudják, hogyan kell jól élni, és segítve vannak.

Krishna azt mondta: „"Yogakshema Vahamyaham".

Azt mondta: „A jóga után adom meg nektek a Kshemát.”

Először, mondta – a jóga.”Kshema” azt jelenti jólét. Tehát, a jólét a jóga után lép működésbe, nem előtte.

Barbara: Anyám, Nyugaton, de mondhatnám, különösen ezen a részén, a nyugati partvidéken nagy az érdeklődés olyan témák iránt, mint a kabala, tarot, asztrológia, spirituális alkímia. Hogyan kapcsolódik a Sahaja Jóga ezekhez. Mi az Ön nézőpontja?

Shri Mataji: Nem tudom megérteni. Ez azt jelenti, hogy akinek ilyen érdeklődése van, az nem kereső, mert ezek a dolgok az anyagi világhoz kapcsolódnak.

Barbara: Hogyan kapcsolódnak az anyagi világhoz?

Shri Mataji: Azért, mert a kabala megmondja nektek, hogy mikor házasodtok meg, vagy mennyi pénzetek lesz, melyik versenyen nyertek – ezeket a dolgokat. Istent nem érdeklik ezek a dolgok. Az összes ilyen dolog... spirituális alkímia – hogyan csinálsz ebből aranyat. Miért fontos ez? Az arany, meg minden ilyesmi - ami olyan fontos. Ugye? A legfontosabb dolog, hogy a Lélek legyetek. Azok, akik a Lelket keresik, az igazi keresők. Mindenki más a pénzt keresi valamilyen más formában, és elmennek ezekhez az emberekhez. Ezek valójában szellemek, és a szellemek megszállják őket (megj.az embereket) és ezt nagyon megszenvedik. Soha nem szabad ilyenekbe belemenni. Jézus mindenkinél jobban figyelmeztetett, és mégis csináljuk. Sokszor nagyon helytelen ilyen anyagi dolgokat kérni. Miért kell nekünk a könnyű pénz? Nem jó, ha valamilyen szellem segít neked elérni. Nem tudom, tényleg segít-e rajtatok.  Lehet, egy kicsit segít, de később problémákat okoz nektek.

Például, volt egy nő, akinek gondja volt a férjével. Azt mondta, „ő egy rossz ember, flörtöl,” meg ilyesmi.

A feleség elment egy ilyen spiritiszta nőhöz, és ami azt illeti, a férj abbahagyta a flörtölést, de elkezdett versenyekre fogadni, és elveszett benne. A nő elment máshova, és azt mondta, „Most már úgy tűnik, abbahagyta a versenyzést. Most már kimászik belőle.”

Erre elkezdett inni. Egy idő után meg már mind a hármat csinálta. Ez túl sok volt.

Ha keresők vagytok, ne menjetek bele ilyen butaságokba. De van az embereknek egy típusa, akik keresők. Ezt érzem. Azok, akik ilyennel foglalkoznak, hagyják abba, és foglalkozzanak a Lélekkel.

Barbara: Mi a művész szerepe ebben a munkában, a Sahaja Jógában?

Shri Mataji: Kinek?

Barbara: Egy művésznek, művészeti alkotásnak, mint a zene...

Shri Mataji: Ó, nagyon nagy! Óriási! Azok az emberek, akik önmegvalósult lelkek voltak maradandó művészetet teremtettek. Mondhatjuk, hogy Michelangelo önmegvalósult lélek volt. Az ő műve örök művészet. Ők olyan műveket alkotnak, amik vibrációkat teremtenek. Lehet érezni, hogy az alkotásainak vibrációi vannak. Ha beléptek, az egész templomban szörnyen érzitek magatokat, de amikor bementek a Sixtusi kápolnába, és megnézitek az alkotását, az egész feltölt vibrációkkal. Ők (megj. önmegvalósult művészek) vibrációkat teremtenek. El tudjátok képzelni? A zeneszerzők, mint Mozart – Mozart teremt vibrációkat, de Wagner....

Látjátok, ezek az emberek önmegvalósult lelkek. Vannak teniszezők, akik önmegvalósult lelkek, talán...

Barbara: Teniszezők?

Shri Mataji: Ja! MacEnroe önmegvalósult lélek, és Borg is az. Az unokám azt mondta nekem: „Tudod miért vonult vissza Borg? Mert jött egy másik, fiatalabb sahaja jógi, és esélyt kell adni neki, ezért méltósággal visszavonult.

Amikor MacEnroe beszél – biztosan láttátok - azt mondja magának: „John, most viselkedj.”

Egyes szám harmadik személyben beszélnek. Azért nem értik őt az emberek, és nem szereti, ha megsértik. Ez való igaz. Ha valaki egy szent, akkor nem szereti, ha sértegetik. Mondhatjuk, nagyon sok ilyen ember van, aki önmegvalósult lélek. Még a Walesi Hercegnő is önmegvalósult lélek, és az új gyermek is az. Olyan sok ilyen ember van, aki önmegvalósult lélek.

Barbara: A hallgatók, akik bekapcsolódnak ebbe a rádióműsorba nem tapasztalhatták meg azt, hogy az Ön közelében legyenek. Egyesek talán igen - azok, akik itt vannak ebben a teremben. Mit tud nekik mondani arról, hogy hogyan lehet önmegvalósult lélekké válni, hogyan lehet elérni ezt a hűvös Szellőt, ami...

Shri Mataji: Az előadásom kezdeténél, ha azt mondjátok nekik, hogy tegyék a kezüket a rádió felé – egyszerűen a rádió felé – talán érezni fogják a hűvös szellőt. Ha nem érzik, mondjátok meg nekik, hogy először csak a jobb kezüket tegyék oda, amíg megérzik a hűvös szellőt, a bal kezüket fel, mintha kiengednék a levegőt. Majd a bal kezüket a rádió felé, jobb kezet fel. Lehet, hogy működni fog, mert Hong Kongban működött.

Barbara: Mondok Önnek valami érdekeset. Danny-t és Doug-ot meginterjúztattam mielőtt Ön ideért, hogy a hallgatók ide tudjanak jönni. Egyikük (megj. hallgató) felhívott, és azt mondta, délután már csak attól meditációba került, és érezte a hűvös Szellőt, hogy hallotta őket beszélni.

Shri Mataji: Látjátok, ha egy Sahaja Jógi meg tudja csinálni, akkor is meg kell, történjen, amikor én beszélek.

Barbara: Az interjú vége felé járunk, és most szeretném megadni a lehetőséget, Anyám, hogy elmondja azt, ami a szívében van. Mi az, ami nem hangzott el ma este, és mi az, amit szeretne megosztani.

Shri Mataji: Azt kell, mondjam, Amerika egy nagyszerű ország az univerzumban. A Vishuddhi csakrának a helye, ami a felelősség és a diszkréció energiaközpontja. És ők (az amerikaiak) annyira felelősségteljesek voltak.  Olyan nemes eszméket adtak nekünk, mint a demokrácia, a szabadság, és mindazokat a dolgokat, amik tulajdonképpen Isten eszméihez tartoznak. Amikor ők ezekről beszélnek, tudnunk kell, hogy még sokkal több van, amit ők adhatnak az egész világnak. Nagyon sok szent születik ebben az országban, mert rájöttek, hogy ez az az ország, ahol jobban tudnak fejlődni a spiritualitásban. Amerikának nagyon nagy felelőssége az, hogy megértse, voltak nagyszerű vezetőink, nagy nemes eszméink, és nagyon sok szent él itt. Annyian szeretnének idekerülni. Csak annyit kell tennünk, hogy megalapozzuk magunkban a Lelket, és készen, felkészülten várjuk ezt a nagyszerű munkát, ami most fog bekövetkezni. Ezt kell a világnak tenni.  Ha az emberiség emancipációja meg kell, történjen, belülről kifelé kell, hogy megtörténjen, nem kintről befelé.

Még egy dolgot el szeretnék mondani, azt, hogy Amerikát nem külső veszély fenyegeti, nem máshonnan jön. Bennük van.  Ezért vigyázzatok. Vigyáznunk kell, mit csinálunk – mert rombolunk. Amikor azt mondjuk, „Mi ezzel a baj?”, fejest ugrunk a pusztulásunkba. Az emberek ne tekintsék lemondásnak a szabadságot, hanem szabadságnak, hogy mindent élvezzetek teljesen. Az a szabadság, ami pusztításba visz benneteket – nem szabadság. A szabadságot helyesen kell értelmezni. Az embereknek tudniuk kell, hogy a szabadság, a teljes szabadság az, amikor saját magatok mestereivé váltok, amikor nincsenek már megszokásaitok, amikor semminek sem vagytok rabjai. Minden felett álltok. Ezt a szabadságot kell megvalósítanotok, és ezért beszéltek az emberek a régi időkben a szabadságról ebben az országban. Segítettek az összes országnak megvalósítani a szabadságot, és most az a feladatuk, hogy megtalálják saját maguk belső szabadságát, azért, hogy mások kövessék példájukat.

Isten áldjon benneteket.

Barbara: Köszönöm, Anyám.