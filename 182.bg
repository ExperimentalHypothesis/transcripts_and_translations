Пуджа за Макар Санкранти

Бомбай - 14 януари 1984 г.

Приветствам всички Сахаджа йоги от чужбина в тази велика страна на Йога. Това Ми носи огромно удоволствие. Нямам думи да го изразя, виждайки Сахаджа йоги да идват от цял свят, от цялата страна, за да отпразнуват това специално събитие днес. То е толкова благоприятно, че всички би трябвало да сте тук, тъй като сте избраните, войните, които ще се бият, докато Сатйа юга не бъде установена на тази Земя.

Това е денят на революцията - сан означава "благоприятен", знаете, а крант означава "революция". Днес е денят на свята революция. Познаваме много революции до момента, имали сме революции в нашата страна. В западните страни също имаше революции на политическа основа, въз основата на неравенства. Много други неща са преборени чрез революция, но все още не е постигнато вътрешното израстване. Аз говоря за революцията вътре във вас. В тази революция вас ви подпомага много вашата собствена майка, Кундалини, и вие еволюирате по един много мил начин - в спираловиден растеж - за да се окажете реализирани души. 

Беше много мило от ваша страна да дойдете тук, защото тази страна няма удобствата и условията, които имате във вашите страни. Така че човек трябва да е подготвен за несгодите навън, което може и да е трудно за някои хора да го понесат.

Когато пристигнах в Бомбай, трябваше да купя подарък за един господин и си помислих, че ще е по-добре да купя нещо от слонова кост за него. Така че отидох в един магазин и взех една красива вещ от слонова кост, наречена хитопадеш, където Шри Кришна седи на красива колесница от слонова кост и изнася хитопадеш - проповедта от Гита - на Арджуна. Беше много лесно да я купя - отне Ми половин час да отида и да я купя. Но за да купя опаковъчна хартия трябваше да загубя два часа в Бомбай, защото не можете да намерите смислена опаковъчна хартия тук, а после - панделката, след това - цветята... Беше невъзможно. Не знаех какво да правя. Взех, според съпруга Ми, абсолютно третокласна опаковъчна хартия. Занесох я у дома, а той каза: "Не можеш да опаковаш с тоя боклук, изглежда ужасно". Отвърнах: "Ако искаш, в тази страна мога да взема коприна и да го опаковам с нея, но опаковъчната хартия е проблем." Така че когато този подарък беше даден на господин, много честно му казах: "Съжалявам, но в Бомбай не можах да намеря добра опаковъчна хартия, но ти купих слонова кост." И той беше очарован от подаръка.   

В тази страна трябва да видите, че можем да имаме слонова кост, но не можем да имаме опаковъчна хартия. А онези, които са свикнали с опаковъчната хартия, намират за трудно да се приспособят, защото са свикнали с удобствата на опаковъчната хартия.

Така че човек трябва да осъзнае, че опаковъчната хартия, която толкова харесва или с която е свикнал, не е от значение. Другаде ако трябва да вземете нещо от слонова кост, ще трябва - не зная - да обикаляте с години за слонова кост, но опаковъчната хартия ще я вземете за пет минути. Та човек трябва да осъзнае, че това е страна, която ако искате да опознаете, ще трябва да се потопите в нея. Трябва да развиете по-дълбоко разбиране за тази страна. Ако гледате баните и ако гледате пътищата, ако гледате къщите - всички черни, мрачни и мръсни, според обикновения стандарт на живот... Забравете за това, забравете го. Не сте дошли тук да гледате това, можете да го видите и във вашите страни и сте го виждали.

Но това, което сте дошли да гледате тук, е дълбочината, любовта, обичта, човешките същества.  И ще бъдете много щастливи, защото ще откриете много редки преживявания, които наистина ще ви омаят за цял живот с радостни спомени. Също така тази страна, и специално Махаращра, е специална, защото Кундалини на Вселената обитава в този равнинен триъгълник. Или, можем да кажем, това е атта - повдигнатото триъгълно плато - и поради това вибрациите на тази страна, на тази част от страната са много големи. Вие идвате тук за Маха Йога; тъй като Сахаджа Йога днес е станала Маха Йога, вие трябва да дойдете в Махаращра. Махаращра е велика нация. 

Сигурна съм, че очаквате да ви се случат много неща, но дръжте умовете си отворени - това е революция. Не е просто махало - от удобства минавате към неудобства. Едно нещо трябва да осъзнаете - това няма нищо общо с анти-културата. Дойдохте тук, за да скочите във вашата все по-фина чувствителност. Така че грубата чувствителност трябва да бъде пренебрегната и отречена, така че да можете да усетите по-фината си чувствителност. След като започнете да разбирате този основен принцип на наслаждението тук, сигурна съм, че цялото начинание ще бъде изключително плодотворно.

Защото по цял свят разбираме, че Сахаджа Йога е единственият начин за човешката еманципация, единственият начин да преобразим този свят в едно красиво място. За това трябва да стигнете до подходящото разбиране и да го впрегнете - напълно като войници с дисциплиниран живот, така че каквото желаете да направите, да можете да го постигнете с оптималните си способности. За да позволите на пълния си капацитет да се прояви, опитайте се да отречете, да пренебрегнете грубата си чувствителност, която се вмъква помежду.

Вие трябва да я карате накратко понякога. Ще трябва да ставате рано сутрин, ще трябва да се къпете по странен начин и ще е трудно. Но ако се опитате да се напаснете към тази благородна идея - че сте част и частица от великия Вирата, че трябва да се обедините по такъв начин във вашата чувствителност, че да станете еднакво равни, че се разбирате едни други много добре - Аз съм сигурна, че ще се радвате на любовта и гостоприемството на вашите домакини тук.

Тази революция започва на такъв ден и днес Аз съм много щастлива. Така че трябва да приемете революцията. Знаете как живееха хората, когато стана Френската революция. Знаете как живееха хората, когато се бореха за свободата си в тази страна. Аз знам, че баща Ми пожертва всичките пари, които имаше; той и ние трябваше да живеем в колиби, докато бяхме свикнали на много големи удобства. Той пожертва всичко. Моята майка беше в затвора пет пъти. Моят баща беше в затвора три пъти и все път стоеше там за не по-малко от две-три години. Така че можете да си представите как с толкова много деца те пожертваха всичко, което имаха, за да постигнат тази свобода.

Ако трябва да постигнете свободата на Духа, трябва да имате чувство за саможертва. Но това не значи саможертва с оплаквания, а жертва, на която можете да се радвате, с която да се гордеете; жертва, която не усещате, която ви облагородява. Това е Духът, с който тази революция трябва да се случи. До момента, ако знаете, не сте пожертвали нищо. Разбира се, егото и всички тези безсмислени неща, сте ги пожертвали, без съмнение, но това така или иначе никога не сте го искали. Никой от вас не харесваше това его. Дори индийците трябваше да жертват много - отказаха се от много навици, които бяха вредни или спирачка за здравословния растеж на тази нация. Като Сахаджа йоги те също се издигнаха високо, станаха много честни, изключително мили и гостоприемни хора.

По същия начин, бих казала, Моите деца в чужбина извършиха истински подвиг-чудо, за да се откажат от някои неща, което - смятах - ще им бъде трудно да направят. Те промениха моралните си ценности, приеха много стриктен морален кодекс. И се наслаждаваха на този морал и на тези добродетели. Не зная как да ви поздравя за това. Може и да кажете: "Майко, любовта Ви го направи". Но аз просто не знам; мисля, че са вашите собствени способности, вашите пурво джанмас санчита. Каквото сте заслужили в предишните си животи, е свършило всичко това. Иначе е невъзможно дори да се промени един човек. Цялата тази промяна дойде за доброто, за наслаждението и щастието. Не трябва да се променяте повече, не трябва; но сега трябва да се радвате на тази промяна. А наслаждението от промяната идва, когато всички етикети, че идвате от Индия, от Изток или от Запад са откъснати. Те ви дърпат надолу, така че просто ги изхвърлете и се издигнете. Всички вие заедно би трябвало да се радвате на радостта и блаженството на вашия Отец.   

Така че днес е голям ден - този санкрамана (? благоприятна стъпка - б. пр.), който започна, изисква сериозни усилия. Не можем да си играем с това - това е много сериозно спешен случай. Аз мога да усетя в атмосферата критичното положение. Всички богове и богини са тук да ви помогнат да го изработите. Вие сте на сцената и вие трябва да създадете този велик спектакъл на революцията. 

Трябва да покажем на този свят, че само Духът е този, който може да спаси света, нищо друго. Така че от днес започваме нашето пътуване към това фино и към тази чувствителност, които можете да усетите. Можете да усетите Нирананда. Името на вашата Майка е Нира, а в Сахасрара вие усещате тази Ананда - Радостта на Нира. 

Нека Бог да ви благослови!
