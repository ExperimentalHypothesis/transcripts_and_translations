Easter Puja. Shudy Camps (England), April 3 1988.

Tänään olemme täällä juhlimassa Kristuksen ylösnousemusta.

Kristuksen ylösnousemuksella on mitä suurin merkitys kaikille sahaja-joogeille. Ja meidän on ymmärrettävä, että Hän nousi ylös kuolleista, jotta mekin voisimme nousta. Hänen elämänsä viesti oli Hänen ylösnousemuksensa, ei Hänen ristinsä. Hän kantoi ristin puolestamme, eikä meidän tarvitse tehdä sitä enää. Näen paljon ihmisiä näyttelemässä draamaa: he kantavat ristiä pitkin katuja ikään kuin näyttääkseen, että he tekevät työn Kristuksen puolesta! Ikään kuin Hän olisi jättänyt työtä näille ihmisille, jotka esittävät näytelmää. Mutta kaikki tämä näytelmä on itsen ja muiden huijaamista. Ei ole mitään järkeä esittää tällaista turhaa siitä, kuinka Kristus kärsi. Kristus ei kärsinyt siksi, että ihmiset kyynelehtisivät ja itkisivät. Hän kärsi siksi, että te voisitte iloita, että voisitte olla onnellisia, että voisitte elää elämäänne täydellisessä autuudessa ja kiitollisuudessa Kaikkivaltiasta kohtaan, joka on teidät luonut.

Hän ei ikinä haluaisi teidän olevan onnettomia. Kuka isä haluaisi poikansa olevan onneton? Meidän pitää siis ymmärtää, että Hänen viestinsä omasta elämästään, miksi Hän tuli Maan päälle, oli ylösnousemuksen suurenmoinen työ. Jos Hän ei olisi noussut ylös, Minä en olisi voinut toteuttaa Sahaja Yogaa. Meidän täytyy siis olla ikuisesti kiitollisia Hänen elämälleen ja Hänelle, kun Hän suoritti kaikki nämä vaikeat tehtävät, jotka Hän otti hoitaakseen. Sellaiseen me ihmiset emme pysty. Vain Hän pystyi, koska Hän on Jumalallinen, koska Hän on Om, Hän on Logos, Hän on Brahma. Mutta nyt te kaikki olette nousseet ylös. Näen teidän kasvoillanne: Kristus on kirjoitettu suurin kirjaimin kasvoihinne. Se loistaa ja tuikkii kauniisti silmissänne.

Hän on siellä sisällämme, sydämissämme, silmissämme, ja Hän on ylösnoussut ja nostanut ylös myös teidät. Mutta nyt on teidän vuoronne nostaa ylös muita ihmisiä. Te pystytte nostamaan ylös muita ihmisiä, tämä on se voima, jonka olette saaneet, ehkä Hänen kauttaan tai Kundaliininne kautta. Teillä on tämä voima nostaa ylös muita ihmisiä, mutta tärkeintä siinä on se, että olette yhtä vahvoja kuin Kristus: kuinka Hän tottelikaan Äitiään ja noudatti myös kaikkia oman elämänsä vaatimuksia. Kuinka sitoutunut Hän olikaan ja kuinka omistautunut tälle yhdelle tehtävälle. Hän ei piitannut rahan haalimisesta itselleen, tai joksikin suureksi virkamieheksi ryhtymisestä, tai tulemisesta kuuluisaksi ratsastajaksi, uimariksi tai Alppien valloittajaksi tai muuksi vastaavaksi. Hän ei yrittänyt mitään tällaisia temppuja eikä hinkunut niiden perään, mikä tekee meistä joskus aika hulluja. Mutta Hän vakiinnutti identiteettinsä Brahmana, Jumalallisina värähtelyinä, sen Hän vakiinnutti. Teidän pitää nyt vakiinnuttaa itsenne ylösnousseina ihmisinä, oivaltaneina sieluina, sahaja-joogeina. Ja se tulee olemaan hyvin helppoa.

Kaikki on tehty teille helpoksi: oivalluksenne, voimanne, kaikki on kauniisti laitettuna sisällänne. Se on toiminut niin kauniisti, hitaasti ja vakaasti. En usko, että olisin koskaan yrittänyt pakottaa tai käskeä teitä tekemään jotakin. Oman ylösnousemuksenne kautta osaatte nähdä virheenne ja niiden ihmisten virheet, joista puhumme. Ja kaikkien näiden voimien avulla voitte myös tietää kaiken, mitä pitää tietää. Kaikki ennen tuntematon voi olla omaa tietoanne. Mutta huomion pitää olla suuntautunut ylösnousemiseenne, siihen tilaan. Ylösnousemus ei ole mikään fyysinen prosessi. Ette te nouse ylös mitään portaikkoa. Se on tila.

Se on persoonanne tila. Ja siitä olen aina sanonut... Pahoitteluni, mutta taidan ottaa... Aurinko näyttää nyt oman puolensa. Näettekö, kuinka aurinko tottelee Minua! Auttaisitko hieman, että saan tämän pois päältäni. Minulla on hyvin kuuma, en tiedä teistä. Hän (aurinko) hieman läksyttää Minua. Unohdin kertoa teille Auringosta, ja nyt Hän sitten kiusaa Minua, joten on parasta kertoa! Minua on pyydetty jo vuoden ajan; olemme miettineet tämän pujan pitämistä täällä. Olin hyvin halukas pitämään Pääsiäispujan täällä, mutta päivät eivät sattuneet ihan kohdalleen, koska niinä päivinä kuu oli vähenemässä. Ajattelin: "Miten voin pitää pujan ilman kuuta?

Kuun pitää olla siellä. Se on tärkeää." Joten ajattelin: "Pidetään se joskus myöhemmin." Ja yhtäkkiä kävikin sitten niin, että Minun piti tulla tänne: onnekkaasti olin täällä. Ja sitten televisiossa kerrottiin koko viikon, että tulee satamaan rankasti, on hyvin pilvistä, ja lämpötila tulee olemaan alhainen, ja tulee todella rankkoja sateita. Ja aina vain uudestaan ja uudestaan, joka ilta, joka kerta kerrottiin, että sää näyttää aina vain pahenevan, joka kerta. Silloin ajattelin: "Mitä nyt tehdään?" Jos pyytää pilviä poistumaan, siihen tarvitaan kovaa tuulta, ja se saattaa rikkoa telttakatoksenne. Ja jotenkin, katsokaas, sain kerrottua pilville, että "On parempi, että siirrytte Newfoundlandiin, hitaasti, rauhallisesti, ei suurella nopeudella." Ja ne siirtyivät.

Ja sitten hyvin kirkas Aurinko tuli esiin. Näin Hänet aikaisin aamulla punaisena kuin sarini. Se oli niin kaunis. Nukuitte silloin kaikki, mutta Minä olin hereillä hyvin aikaisen. Katselin, miten se nousi ylös: se tuli ylös aivan bindini värisenä. Katselin sitä ja sanoin: "Katsokaa, millainen aurinko! Kuinka kuuliainen, kuinka omistautunut, kuinka kaunis!" Oli miten oli: tänään on Äidin Puja, silloin täytyy olla kunnolla valoa, kunnon lämpötila. Katsokaa taivasta nyt! Katsokaa kaikkea!

Vähitellen se sitten muuttui vaaleanpunaiseksi niin kuin kasvonne. Niin kaunista! Se muuttui kauniin vaaleanpunaiseksi, ja nyt se loistaa. Olen pahoillani, että en osoittanut täyttä kunnioitustani Auringolle Hänen toiminnastaan. Siksi Hän nyt kiusaa Minua hieman, näettekö, vain muistuttaakseen! Kuten tiedätte Aurinko on Agnya-chakra. Kristus sijaitsee Auringossa. Kehossa, olemuksessamme Hän on Henki. Kun Hän on Henki, Hän on Kuu. Ja kun Hän toimii Agnyassa, Hän on Aurinko.

Olemme nähneet Hänen elämästään, että Hän oli täydellisen, tahrattoman puhdas. Hänessä ei ollut mitään vikoja. Hän oli täydellinen persoona. "Miksi Hän sitten halusi nousta ylös kuolleista? ", joku voi kysyä. Mitä Hänen aikanaan kuolleista ylösnouseminen tarkoitti? Hänen ylösnousemuksensa oli kuin tien avaaminen Agnya-chakran läpi teille kaikille, että voisitte kulkea sen läpi. Hän oli kuin portti, tai sanotaanko, että Hän avasi portin teille kaikille. Koska Hän oli niin täydellinen, Hänellä ei ollut sellaisia ongelmia kuin meillä chakrojemme ja Kundaliinimme kanssa. Hänellä ei ollut ongelmia.

Mutta Hän oli täydellinen myötätunto värähtelyjen muodossa: värähtelyt muuttuivat täydelliseksi myötätunnoksi. Vieläpä siinä määrin, että kun Hän nousi ylös kuolleista ja vielä ennen sitä, kun Hänet oli ristiinnaulittu, Hän sanoi: "Isä, anna heille anteeksi. He eivät tiedä, mitä tekevät." Sellainen anteeksianto, sellainen myötätunto! Ja Äidin täytyi katsella vaiti sitä kaikkea, koska se oli pelin henki, Kristuksen piti tehdä se. Hänen oli näyteltävä osansa, ja Hän teki sen todella hyvin. Kun nyt puhumme Kristuksesta, meidän on muistettava yksi asia: Hän on tehnyt kaiken tämän meidän hyväksemme, mitä me aiomme tehdä Hänen hyväkseen? Hän on se malli, jota meidän pitää seurata. Jos Hän on se malli, jota meidän on seurattava, niin se ei tarkoita, että me alamme kantaa ristiä harteillamme. Sellaista mallia teidän ei tarvitse omaksua.

Monet ajattelevat, että koska Hän kantoi ristiä, meidänkin pitää tehdä niin. Kuka tahansa voi kantaa ristiä! Jos Intiassa antaa 5 rupiaa kantajalle, hän kantaa ristin puolestanne! Mitä ihmeellistä siinä on? Mitä ihmeellistä on siinä, että kantaa ristiä harteillaan? Siinä ei ole mitään suurta. Kuka tahansa lihaskimppu pystyy siihen, kuka vain. Se ei ole asian ydin! Ydin on siinä, että meidän pitää kantaa Kristuksen työtä, ylösnousemusta. Se meidän on oivallettava.

Meidän on ymmärrettävä olemuksemme ja elämämme tärkeys, kuten Kristuskin ymmärsi, että Hän oli tullut tänne suorittamaan tätä suurta tehtävää. Ja vaikka Hän syntyi tänne ihmisenä, vaikka hän syntyi tavallisen puusepän tavalliseksi pojaksi, vaikka Hänellä oli ruumis täällä maan päällä ja Hän eli kuin kuka tahansa meistä, Hän kuitenkin tiesi tehtävänsä, Hän tiesi, mitä Hänen täytyi saavuttaa, ja Hän saavutti sen. Uskon, että Hänen tehtävänsä oli todella vaikea, mutta Hän suoritti sen, Hän hoiti sen niin hyvin, että voimme nyt nauttia kaikista sen tuomista hyödyistä. Katsotaanpa, olemmeko tehneet jotakin Sahaja Yogan hyväksi vai emme. Meidän kaikkien pitää tutkiskella itseämme: mitä olemme tehneet Sahaja Yogan hyväksi. Tarkoitan, että se ei ole ristin kantamista. Jotkut ajattelevat, että kun he matkustavat Intiassa ja jos he auttavat ihmisten laukkujen kantamisessa, he kantavat Kristuksen ristiä. Näin se ei ole! Se on jotakin todella vakavasti otettavaa. Ja se vakavuus on: kuinka hyvin olemme päässeet siihen tilaan, ja kuinka paljon olemme tehneet sen saavuttamiseksi? Yhtä yksinkertaista asiaa olen pyytänyt teiltä kaikilta: teidän on meditoitava joka päivä!

Jokaisen on meditoitava joka päivä. Mutta jotenkin kenelläkään ei ole aikaa meditoida. Meillä on kellot sitä varten, jotta tiedämme, että meidän pitää meditoida, ei minkään muun takia. Elämämme on meditaatiota varten. Siihen ei tarvitse käyttää kaikkia 24 tuntia, mutta teidän pitää meditoida! Teidän pitää meditoida joka päivä. Jos meditoitte, lapsennekin meditoivat. Ja meditointi on teille niin yksinkertaista, se on tehty niin helpoksi, ja kaikki ympärillänne olevat elementit tukevat sitä. Kaikki chakranne on tehty eri elementeistä, ja kun teette puhdistuksia eri tavoin — tarkoitan, että tehän tiedätte kaikki Sahaja Yogan keinot ja tekniikat — kun puhdistatte niillä chakranne, olette absoluuttisen vapaita, täydellisesti sillä tasolla, jolla teidän pitää olla. Mutta jos ette tee edes tätä — ette meditoi — Minulle ja teille tulee olemaan hyvin vaikeaa saavuttaa se, minkä takia olette tulleet tänne maan päälle.

Olen ottanut itselleni valtavan tehtävän, tiedän sen, mutta tiedän, miten se tehdään, ja tekin tiedätte miten se tehdään. Mutta ongelma on siinä, että te sotkeudutte erilaisiin ehdollistumiinne. Nyt viimeistään olette sen tajunneet, että kaikki nämä niin kutsutut uskonnot, kenen tahansa nimissä ovatkin: olipa kysymys sitten islamista, kristinuskosta, hindulaisuudesta, sikhismistä — kaikki ne ovat valhetta. Niissä ei ole mitään totuutta. Ne ovat kaikki yrittäneet käyttää uskontoa omiin tarkoituksiinsa. On vain yksi totuus, ja se on: kaikki profeetat ja suuret inkarnaatiot tulivat tänne maan päälle teidän ylösnousemuksenne vuoksi eivätkä perustamaan mitään uskontoja, jotka ovat kiinnostuneita vain rahasta. Näistäkin uskonnoista löytyy ihmisiä, jotka ovat joko vasemman- tai oikeanpuoleisia. Jotkut uskonnot saarnaavat hyvin tiukkaan sävyyn: ei saa tehdä sitä, ei saa tehdä tätä, ei saa juoda, ei saa polttaa. Jotkut uskonnot kieltävät, että ei saa mennä naimisiin, ei saa vilkuilla naisia, ei saa vilkuilla miehiä — on kaikenlaisia rajoituksia. Yllättävää kyllä, hindulaisuudessakin on paljon rajoituksia.

Mikä määrä taikauskoa sielläkin esiintyy, ja sen ovat brahminit saaneet aikaan Intiassa. Todella shokeeraavaa. Kaikkeen liittyy taikauskoisuutta: jos kävelee vasen käsi edellä, se merkitsee jotakin, jos kävelee oikea käsi edellä, se merkitsee jotakin; jos istuu näin, se tarkoittaa tätä. Kaikki! Ihmisistä on tehty koneita, eikä spontaanisuudesta ole tietoakaan. Myös islamilaisuudessa on monenlaista järjettömyyttä. Mutta kun tällaista esiintyy sellaisessa vapaassa maassa kuin Englannissa, joka on täysin vasemmanpuoleinen, jossa voi tehdä mitä huvittaa ja on edelleen kristitty: jos juo, ei haittaa; jos on 10 vaimoa, ei haittaa; jos pitää 15 rakastajaa, ei haittaa. Mitä tahansa tekee, on kaikki hyvin niin kauan, kun käy kirkossa ja maksaa rahaa! Kaikki on — erityisesti protestanteille, johon uskontokuntaan synnyin — sallittua. Kun sitten katsotaan sitä, minkälaista kristinusko on, silloin tullaan siihen, että jos heiltä kysyy tietä, he kertovat mihin suuntaan pitää kulkea — eli kristinuskoon.

Siihen on nyt tultu. Kaikki uskonnot ovat joko oikeanpuoleisia tai vasemmanpuoleisia. Jotkut pitävät vasemmasta puolesta, jotkut oikeasta. Kerron teille eräästä papista, jota menin tapaamaan Venäjällä. Luulen, että olen kertonut tämän joillekin jo aikaisemmin. Menin Venäjälle, ja venäläiset kysyivät Minulta: "Mitä haluaisitte nähdä täällä?" Kerroin, että haluaisin nähdä kirkkoja. He sanoivat: "Hyvä, viemme teidät katsomaan kirkkoa." Niin he veivät Minut kirkkoon, joka oli sellainen kreikkalais-katolinen kirkko, ja Mustan Veljeskunnan kirkko, joka on kuulemma korkein. En tiedä mistä nimi tulee.

Menimme sisään ja pappi sanoi: "Olen pahoillani, mutta tänään emme voi tarjota teille lihaa, koska nyt paastoamme. Mutta syödään lounasta." Söimme sitten hyvin ruhtinaallisen lounaan. Mutta pappi vain joi, koska oli paastoaika, ja juominen oli heidän mukaansa sallittua. Hän vain joi, joi ja joi. Hän joi niin paljon, että unohti meidät kokonaan! Meidän piti olla VIP-vieraita, mutta hän unohtui juopottelemaan! Ajattelimme sitten, että oli parempi vetäytyä arvokkaasti. Nousimme ylös ja kävelimme ulos sieltä, eikä tämä kaveri tullut edes hyvästelemään. Venäläiset upseerit eivät juoneet, he eivät tehneet mitään, he vain nauroivat katketakseen.

Yksi heistä sanoi: "Näettekö, tätä on kristinusko! Tämän takia emme halunneet ryhtyä kristityiksi." Sanoin: "Mutta kuulkaa, ei tuo ole Kristukselta." He sanoivat: "Totta, mutta puhuvatko nämä ihmiset sitten kristinuskon mukaisesti?" Vastasin: "Eivät puhu." Katsokaas, tämän miehen piti olla kaikkein korkein henkisyyden edustaja Venäjällä! Meille kerrottiin tarina tsaareista. Katsokaas, tsaarit halusivat itselleen jonkun uskonnon, koska ajattelivat: "Joka maassa on joku uskonto, mutta meillä ei. Joku uskonto pitää olla." Niinpä he haettivat luokseen joitakin ihmisiä, ja aluksi tulivat katolilaiset.

Katolilaiset sanoivat: "Katolisessa uskonnossa saa kyllä juoda." En tiedä, mistä tämä idea oli tullut heille, mutta se oli sallittua. "Katolisessa uskonnossa saa juoda, mutta ei voi pitää kuin yhtä vaimoa." Tsaari sanoi: "Ei onnistu! Meillä kun pitää olla monta tsaaritarta, eri tilanteisiin. Eli tämä uskonto ei kelpaa!" Niinpä he hylkäsivät sen. Entäs sitten islamin usko; siihen aikaan ei ehkä ollut hindulaisia tarjolla, Luojan kiitos! Islamilaisia oli. Islamilaiset menivät paikalle ja sanoivat: "No, voitte pitää viittä vaimoa, se onnistuu, mutta juoda ei saa." Tsaari sanoi: "Mahdotonta!

Miten me voisimme seurata islamin uskoa? Ei ole mahdollista!" Se hylättiin. Sitten tulivat ortodoksit — muistakaa sana 'ortodoksit' — he tulivat paikalle. He sanoivat: "Me olemme aivan keskellä. emme piittaa siitä, jos juotte, emme piittaa siitä, jos teillä on monta vaimoa, se ei haittaa. Mutta teidän pitää maksaa meille hyvin!" Tsaarit sanoivat: "No niin, oikein hyvä, tämä uskonto otetaan!" Ja näin tämä uskonto saatiin Venäjälle. Tällaista uskontojen kanssa on tänä päivänä.

Kaikista uskonnoista on tullut eräänlaisia epämuodostuneita patsaita, täysin kelvottomia. Sisällämme oleva uskonto on Sahaja dharma, mitä pitää noudattaa täydellisesti. Intiassa kerroin, että nyt teistä on tullut 'sahajeja'. Tarina kertoo, että eräs kyläläinen halusi kristityksi. Niinpä hän matkusti Allahabadiin tullakseen kristityksi. Hän kertoi siellä, että "Teidän pitää antaa minulle suuri nimi, sillä nyt olen 'sahib' (herra), minusta on tullut englantilainen. Teidän pitää antaa minulle suuri nimi." He kysyivät: "Minkä nimen haluat?" Hän vastasi: "Antakaa minulle nimeksi Aleksanteri Suuri!" Niin hän sai nimekseen Aleksanteri.

Mutta hänen nimensä tarkoitti 'vaaleaa', hänen oikea intialainen nimensä oli Bhura, joten hänen nimekseen tuli Aleksanteri Bhura. Niin sitten herra Aleksanteri Bhura tuli Allahabadiin ja meni ottamaan kylpyä Ganges-jokeen. Siellä pappi, joku pastori sanoi: "Et voi tehdä sitä!" Hän kysyi: "Miksi? Miksi en voi?" Pastori sanoi: "Et voi mennä kylpemään Gangesiin, koska silloin kristillisyys peseytyy pois!" Jos hän menee kylpemään Ganges-jokeen. Pastori sanoi: "Et voi tehdä sitä!" Silloin Aleksanteri Bhura sanoi: "Jos minusta on tullut 'sahib', minusta on tullut englantilainen, niin ei kai minun tarvitse uskonnostani luopua!" Näettekö!

Juuri näin meille käy, kun yritämme seurata mitä tahansa uskontoa. Nyt olemme kaikki samaistuneet siihen uskontoon, johon synnyimme. Esimerkiksi, jos sanoisin intialaisille: "Älkää menkö temppeleihin! Ette saa mennä mihinkään temppeliin, ei edes 'swayambhu'-temppeliin, ennen kuin kysytte lupaa Minulta; älkää missään tapauksessa menkö 'swayambhu'-temppeliin." On olemassa monia kirkkojakin, joissa on hyviä patsaita, tavallaan, tai niissä on jotakin, jotka ovat 'swayambhuja', mutta niitä on vähän. Joten kertokaa ensin Minulle ja menkää sitten. Mutta he eivät kuuntele Minua, eivät kuuntele, ja kun he menevät, he tartuttavat Agnyansa. Kerran kävin katsomassa erästä temppeliä, joka olikin swayambhu-temppeli, joten muutamat joogit päättivät mennä sinne. Mutta Minä en pyytänyt menemään, eivätkä he kertoneet menevänsä. Kun he palasivat ja näkivät Minut, he pyörtyivät kaikki.

Kysyin: "Mitä tapahtui? Missä olitte?" Ooh, menimme käymään yhdessä temppelissä. Sanoin: "Miksi? Ette kertoneet Minulle mitään. Ja mitä teillä on tässä?" Katsokaas, brahmin oli laittanut heille 'teekan' (bindin), ja huonosti kävi! Heiltä kesti sitten kuukausi puhdistua siitä! Nyt he eivät enää mene, tämä riitti heille. Sama juttu kristittyjen kanssa: joku päivä sitten kuulin Pariisin tapauksesta, kun ihmiset halusivat pitää häät kirkossa, Pariisissa.

Silloin pitää pukeutua erikoisvaatteisiin! Joku tuli tänne (Englantiin) ostamaan erikoisvaatteita ... mikä se liike olikaan? Unohdin nimen, joku kuuluisa nimi. Piti siis pukeutua erikoisvaatteisiin, koska häät pidettiin kirkossa! Ja kun he tulivat ulos kirkosta näine vaatteineen, he olivat muuttuneet bhuuteiksi. Olin hämmästynyt, mitä näille 25 ihmiselle oli tapahtunut? Tapahtui se, että kirkon alle on haudattu paljon ruumiita, ja kaikki saivat tartunnan. Silloinkin, kun menette katsomaan kaunista arkkitehtuuria, menkää kiintymättömin mielin. Älkää ajatelko, että kuulutte siihen kirkkoon. Te ette kuulu mihinkään kirkkoon.

Ette kuulu mihinkään temppeliin. Ette kuulu mihinkään muottiin, vain silloin te nousette ylös. Ja tänään Minun on kerrottava, että Kristus ei kuulunut mihinkään uskontoon. Hän ei seurannut mitään uskontoa. Hän seurasi omaa henkistä uskontoaan. Kun Hän meni erääseen kirkkoon, jossa oli ihmisiä keskustelemassa, he olivat juutalaisia, ja Hän meni heidän luokseen puhumaan heille. Joku päivä sitten näin sanomalehdessä kauniin kuvan, kuuluisan maalauksen, jossa Kristus puhuu lääkäreille, ja Hän hieroo siinä vasenta Swadhishthaniaansa, ja yksi lääkäreistä kuuntelee Häntä, yksi katsoo Häntä ja hymyilee ivallisesti, toinen kiinnittää hieman huomiota Häneen. Kristus vain hieroo vasenta Swadhishthaniaan. Se näkyy selvästi, sen näkee hyvin selvästi! Ja nyt, näiden uusien saavutusten myötä teidän on noustava kaikkien niiden yläpuolelle ja ymmärrettävä, että meidän on katsottava itseämme täysin riippumattomasti.

Emme enää kuulu mihinkään uskontoon. Kuulumme Jumalan uskontoon, joka on Sahaj. Sahaj on uskonto, ja se leviää vain, kun ette ole mitään muuta kuin Sahaj. Mutta tätä asiaa en ymmärrä — se ei toimi. Tapasin erään henkilön, en muista mistä ryhmästä hän oli, 'Hamaty' tai jotain, jonka piti olla joku inkarnaatio. Hänen oppilaansa käyttäytyivät sellaisella tavalla, että se oli aivan uskomatonta, kuinka kiihkeästi he uskoivat tähän mieheen. Mitä tahansa hän sanoo tai tekee, kuinka he uskovatkin häneen. Se on hämmästyttävää. Jos tapaa jonkun, joka seuraa jotain gurua, ketä tahansa, yllättyy, kuinka fanaattisesti he suhtautuvat tähän mieheen, eivätkä he halua kuulla mitään häntä vastaan. Sen lisäksi, jos hän käskee: "Seiskää päällänne koko yö", he tekevät sen!

En tiedä, mitä siinä tapahtuu: kun kysymyksessä on valheellisuus, me seuraamme sitä, ja kun tiedämme totuuden, että tämä on totuus, silloin yritämme hyötyä siitä ja tehdä kompromisseja. Ajattelemme, että totuus ei reagoi siihen mitenkään. Ei niin, että totuus rankaisisi teitä, sitä se ei tee, koska olette oivaltaneita sieluja. Se ei rankaise. Se ei rankaise teitä tiettyyn rajaan saakka. Mutta muistakaa, että Ekadasha toimii täydellä teholla samanaikaisesti. Jos teemme jotakin väärin, kuten nämä ihmiset, jotka menivät kirkkoon, he kaikki saivat tartunnan. He saattavat kysyä: "Äiti, miksi me saisimme tartunnan? Mehän olemme sahaja-joogeja." Koska te olette alttiita, olette haavoittuvaisia.

Ette ole vielä päässeet sille tasolle. Jos pääsette sille tasolle ja menette sen jälkeen kirkkoon, niin kaikki kirkon ihmiset tulevat ulos kirkosta ja pakenevat. He alkavat vapista edessänne. He eivät tiedä, mitä on tapahtunut. Aina, kun menen mihin tahansa kirkkoon, kynttilät alkavat väpättää... ja ihmiset ihmettelevät, mistä se johtuu. Ja jos on vaikka jotkut illalliset, kynttiläillalliset, on hämmästyttävää, kuinka kaikki kynttilät alkavat väpättää ja ihmiset tuijottavat. Koska bhuutit istuvat niiden edessä, ja kynttilät näyttävät heti, että tässä istuu bhuutteja. Kaikella tällä tietämyksellänne, valolla, joka on sisällänne ja jonka avulla olette valaistuneet, jos edelleenkin antaudutte tällaisiin vasemman- ja oikeanpuoleisiin asioihin, se on hyvin vaarallista. Sekin näkyy tänä päivänä; Minun pitää puhua teille politiikasta. Politiikkaankin on muodostunut kahdenlaista teoriaa: toinen on vasemmanpuoleinen, toinen oikeanpuoleinen.

Vasemmanpuoleiset teoriat ovat demokraattisia, niissä saa tehdä mitä vain haluaa. Yksilö on siinä tärkein. Yksilö saa toimia miten haluaa, eikä sitä saa mennä estämään, hän on yksilö, joten hänellä on oikeus leikellä nenäänsä tai silmiään, hänellä on oikeus tehdä mitä lystää. Yksilön annetaan tehdä mitä haluaa, ja silloin huomaamme, että demokratiasta tule demonikratia; jokainen on demoni. Kaikki ovat toistensa kurkussa, repivät irti juuria elämän perustoista, koska jokaisesta on tullut 'brahma', suuri persoona, sillä yksilö on kaikkein suurin ja kollektiivi on hävinnyt, kadonnut kokonaan. Mutta toisella puolella, jossa on enemmän kuria, enemmän aggressiivisuutta, enemmän kontrollia, kaikki on oikeanpuoleista, ja sitä voidaan kutsua kommunismiksi, siellä ihmisiä kontrolloidaan koko ajan. Miksi? Siksi, että yksilön on uhrauduttava kollektiivin puolesta. Silloin yksilöistä tulee heikkoja, ja jos yksilöt ovat heikkoja, ei kollektiivi voi olla vahva, se ei voi olla vahva. Yksilöiden on oltava vahvoja.

Näette esimerkiksi, että kommunistisista maista tulevat voivat juoda enemmän kuin täällä asuvat. Tai he, jotka tulevat islamilaisista maista, joissa ei kosketa alkoholiin, voivat juoda jopa enemmän kuin 'sardarjit' (sikhit). Voitte kuvitella, missä tilanteessa ihminen on, jos häntä yritetään kontrolloida pelolla, hän menee oikealle. Mutta hänestä ei ole tullut virheetön, hän ei ole muuttunut, hän ei hyväksy tilannettaan, hän ei muutu, hänessä ei ole voimaa kontrolloida itseään. Hän ei ole päässyt irti kyvystään tehdä syntiä. Hän ei ole muuttunut. Heti tilaisuuden tullen hän lankeaa. Eli se ei toimi. Eli yksilöt ovat heikkoja siinä tilanteessa. Ja siellä, missä on täydellistä hylkäämistä - tee mitä haluat, elä miten haluat, on moraalittomuutta ja kaikenlaista - siellä on rappio.

Sitä voi nähdä joka päivä, ja silloin huokaa: "Voi Luoja, tämä yhteiskunta on mätä, se rappeutuu!" Rappeutumista tapahtuu, koska yksilöllä, jolle on annettu tällaiset voimat, ei ole voimaa hallita niitä. Yksilö ei osaa hallita rahaa. Hän ei osaa hallita minkäänlaista valtaa. Hän ei hallitse rakkautta. Hän ei hallitse ystävällisyyttä. Hän ei pysty ymmärtämään rauhaa, koska hän on edelleen yksilö. Mutta kun yksilöstä tulee osa kollektiivia - eli tapahtuu ylösnousemus keskitietä pitkin - kun hänestä tulee osa kollektiivia, hänen oma vahvuutensa vahvistaa kollektiivia. Myös kollektiivi pitää huolta, suojelee ja ohjaa yksilöä. Tätä on Sahaja Yoga.

Sahaja Yogan politiikka on sitä, että teistä pitää tulla kollektiivisia persoonia. Ja jos me edelleen tunnemme, että olemme jotakin suurta, olemme erilaisia, olemme intialaisia, englantilaisia tai ranskalaisia; jos te edelleen samastutte näin, silloin ette ole kollektiivisia. Kollektiivisessa mielessä olemme yhtä, yhden olennon osia. Silloin te todella toimitte kollektiivisena olentona ja olette yhtä Jumaluuden kanssa. Silloin aurinko huolehtii teistä, kuu huolehtii teistä, tuulet huolehtivat teistä; koko Äiti Maa ja kaikki elementit toimivat hyväksenne, eetteri, kaikki nämä toimivat hyväksenne, ja olette todella suojassa ja ilon nautinnon ominaisuuden suojaamia. Silloin teistä tulee todella herkkiä tälle ilolle, kun olette yhtä kokonaisuuden kanssa. Jos vaikka tämä sormi, tai tämä sormi ei ole osa kokonaisuutta ja on täysin turtunut - niin kuin tapahtuu spitaalissa - silloin tämä sormi menee tunnottomaksi. Vaikka rotta puree sen irti, emme tunne mitään, koska ei ole yhteyttä, hermot eivät toimi, se on tunnoton. Samalla tavalla, jos ette ole kollektiivisia ettekä välitä kollektiivista, te joudutte pois. Ette ole nauttimassa oman loistonne ja kollektiivin kauneudesta.

On siis ymmärrettävä se, että meidän itsemme on oltava vahvoja, meidän on noustava ylöspäin ja meidän on oltava kollektiivisia. On hyvin helppo löytää vikoja muista. On helppo löytää vikoja johtohenkilöistä. On helppo löytää vikoja myös Sahaja Yogasta, joskus Minustakin. On parempi etsiä virheitä itsestään. Muusta Minä pidän huolen. Etsikää ensin vikoja itsestänne ja yrittäkää ymmärtää muita, rakastaa muita ja nauttia muiden seurasta. Heti, kun päätätte alkaa nauttia, niin kaikki muuttuu spontaaniksi. Pelkkä päätös ja usko sisällänne: "Aion nauttia omasta Hengestäni. Aion nauttia sisälläni olevasta kollektiivisuudesta" - joka on Henki.

Tämä päätös itsessään antaa teille voiman nauttia. Mutta sen on oltava vakaa päätös, ei hurskastelua, ei mitään peliä, ei egoa, ei ehdollistumaa, ei mitään, vain puhdas halu sisällämme, että meidän on oltava Henki, Henki, joka on kollektiivinen olento sisällämme. Toivon, että tänään tänä ylösnousemuksen päivänä voisimme olla hyvin kiitollisia Kristukselle siitä, että Hän näyttää meille tietä. Ja meidän on oltava tarkkoja ja valppaita itsemme suhteen: Missä olemme? Mikä on tilamme? Mitä aiomme? Mitä teemme? Mikä on vastuumme? Mitä meiltä odotetaan? Miksi olemme saaneet kaikki nämä siunaukset?

Sahaja Yogassa ei uhrauduta, ei uhrauduta. Kukaan ei halua teidän sitoutuvan mihinkään, tekevän mitään, ei ole jäsenyyttä tai mitään vastaavaa. Se on Minun sitoumukseni. Kuten sanoin, Jumala sitoutuu tähän, mutta teillä on myös yksi sitoumus, että teidän halunne pitää olla puhdas. Ainoa asia: "Anna haluni olla puhdas!" Ei minkäänlaista epäpuhtautta, sen pitäisi toimia. Kristuksenkin halu oli niin puhdas ja tämän Hän sai aikaan. Olen varma, että te kaikki saatte aikaan paljon elämässänne. Tänään on 65. syntymäpäiväni. Kuvitelkaa, olen 65-ikäinen, ja tässä iässä useimmat naiset... en tiedä, mitä he tekevät.

Nyt teidän on noustava ylös ja saatava kaikki toimimaan niin hyvin kuin mahdollista ajatellen, että meidän kaikkien on noustava. Nyt lapset ovat tulossa esiin. Hekin tulevat nousemaan ylös. Te kaikki näytätte Minusta aina vain nuoremmilta. Joka päivä, kun näen teitä, te näytätte nuoremmilta. Joskus en edes tunne teitä, kun näytätte vain nuoremmilta, ja mietin, onko tässä nyt poika vai isä? Tilanne on se, että te kaikki olette siunattuja: teillä on työpaikat, teillä on kaikki. Ja kaikki kertovat Minulle: "Äiti, tiedättekö mitä tapahtui, tällaista tapahtui!" No, entä sitten? Nämä ovat kaikki houkutuksia, olkaa varovaisia.

Ette te halunneet tätä. Te halusitte täydellisen luottamuksen tilaa sisällenne, jossa teidän ei tarvitse pyytää mitään - kaikki vain toimii. Kaikki toimii. Se toimii! Tämä on asian ydin. Toivon, että kun ensi kerralla tapaamme, näen vieläkin nuorempia ihmisiä kuin tänään, ja että pystyn tunnistamaan teidät. Kristus kuoli hyvin nuorena, todella nuorena. Hän oli todella nuori, täytyy sanoa. Mutta kuinka paljon Hän tekikään ihmiskunnan hyväksi. Kukaan ei olisi pystynyt saamaan aikaan niin paljon niin nuorena kuin Hän.

Se on merkittävää! Todella merkittävää! Tätä odotan teiltäkin, että seuraatte Hänen jälkiään tehden merkittäviä asioita. Antakaa Minun nähdä jokaisen teistä tekevän jotakin suurta. Tämä päivä on tiettyjen lupausten päivä. Jumala siunatkoon teitä sen vuoksi. Ja kiitän teitä paljon syntymäpäiväni huomioimisesta.