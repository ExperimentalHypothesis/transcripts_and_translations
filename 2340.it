29 luglio 2001
Krishna Puja
Nirmal Nagari, Canajoharie (Stati Uniti d'America) | Translation (English to Italian) - VERIFIED
Nirmal Nagari, Canajoharie, New York (USA), 29 Luglio 2001[1]

08/2024 SOTTOTITOLI, TRADUZIONE VERIFICATA

Oggi ci siamo riuniti qui per venerare Shri Krishna, il Virata, che combatté ogni male senza scendere in campo.

La vita stessa di Shri Krishna è qualcosa di molto bello, creativo e amorevole; ma comprendere Shri Krishna non è facile.

Per esempio, sul Kurukshetra (campo di battaglia), dove si stava svolgendo la guerra, Arjuna si sentì scoraggiato e disse: “Perché dovremmo lottare, combattere contro i nostri cari, contro i nostri parenti stretti, gli amici e i nostri guru? Questa è religione? Questo è dharma?”.

In precedenza, nella (Bhagavad) Gita, Shri Krishna aveva descritto la personalità di un saggio, possiamo dire di un santo o, come Lui lo ha chiamato, uno sthita pragnya. Alla richiesta del significato di sthita pragnya, la descrizione che Egli diede fu quella di una persona assolutamente in pace con se stessa e con l’atmosfera che la circonda.

È molto sorprendente. Egli diede tutta questa conoscenza in primo luogo nella Gita. Essa è la migliore, quella che chiamò Gnyana marga (sentiero della conoscenza).

Questo è Sahaja Yoga, grazie al quale ottenete la conoscenza sottile. Ma, allo stesso tempo, quando lo vedete consigliare Arjuna, è davvero sorprendente come prima parli solo di spiritualità, di completo distacco, e poi gli dica: “Va’ e combatti. Loro sono già morti. Contro chi stai combattendo?”.

Questa contraddizione è difficile da capire: come ha potuto Shri Krishna, lo stesso che predicava: “Dovete diventare tutti sthita pragnya”, dire subito dopo ad Arjuna: “Va’ e combatti”?

Da una parte è completo distacco e dall’altra è la guerra.

Come si spiega? Con le stesse parole di Shri Krishna, si può dire: “Una volta diventato un’anima realizzata e dopo aver raggiunto il livello più elevato di consapevolezza, per te ogni cosa diventa futile. A questo punto, però, ciò che devi fare è difendere il dharma: non il dharma di cui parla la gente, ma il dharma che equivale al processo evolutivo, ancora in atto, degli esseri umani. Se tutte le persone rette, quelle che sostengono la virtù, saranno annientate, come potrà essere preservato questo potere evolutivo?

Quindi tu devi salvarle e, se per questo motivo devi uccidere, (sappi che) non uccidi nessuno, costoro sono già morti poiché non sono anime evolute e non hanno a cuore la propria realizzazione. Pertanto devi combatterli. Devi combattere le forze negative, devi combattere i malvagi”.

Egli spiegò tutto ciò in modo meraviglioso, (dicendo) che abbiamo dentro di noi tre tipi di energie che anche noi conosciamo; e, attraverso quella centrale, ci eleviamo al di sopra di tutti i problemi materiali, fisici, mentali, emotivi che abbiamo, entrando in un nuovo regno di spiritualità.

E il suo desiderio era salvarci dalla gente crudele, aggressiva, che stava anche fuorviando gli altri.

È molto importante capire chi è vostro parente, chi è vostro fratello, chi è vostra sorella.

Coloro che sono anime evolute sono vostri parenti. Sono loro i vostri parenti e, se per loro dovete combattere la gente aggressiva, è meglio che lo facciate. Dovete farlo. È questa la via del dharma.

Come sapete, in Sahaja Yoga abbiamo tre percorsi. Uno è quello della bhakti. Bhakti consiste nel cantare le lodi di Dio, essere devoti, eseguire tutti i rituali, tutto, e ritenersi molto vicini a Dio.

Questa è (la via) accettata da moltissime persone e da molte cosiddette religioni secondo le quali dobbiamo avere una totale dedizione a Dio.

Ma com’è possibile? Voi non siete ancora connessi con Dio. Cosa state facendo e come? Come potete avere una qualche dedizione a Dio, con il quale non siete per niente connessi?

Il secondo sentiero era quello del karma, ossia svolgere il vostro lavoro. Continuare ad eseguire il vostro lavoro con mente distaccata. Insomma, questo non è possibile, ma è ciò che affermano: “Noi compiamo le nostre azioni (karma), buone azioni, facciamo cose buone di ogni tipo, ci rechiamo in diversi luoghi per purificarci, incontriamo molte grandi personalità spirituali, andiamo in tutti i posti più svariati a pregare, visitiamo tutti i luoghi propizi descritti. Eseguiamo rituali di ogni genere per questo”. Questo è il Karma Yoga che, secondo noi, rappresenta il lato destro.

Come sapete, molti sono di lato destro. Le persone di lato destro, come sapete, sono piene di ego, di arroganza e con un’altissima opinione di sé; è molto difficile correggerle.

Non vedono neppure mai niente di sbagliato in se stesse. In qualsiasi modo agiscano, ritengono sia corretto. Questo è il Karma Yoga.

Shri Krishna però ha affermato: “Qualunque azione (karma) compiate, non si può dire quali ne saranno i frutti”. Lo disse in maniera molto velata perché sicuramente, se l’avesse detto in modo esplicito, la gente non Lo avrebbe mai capito.

Allora disse: “Non è possibile che tutte le azioni che compite possano essere quelle che vi faranno ottenere le benedizioni del Divino”. “Karmany evadhikaras te ma phalesu kadacana[1]”, è questo che ha detto.

E, allora, quali azioni dovremmo compiere? Oppure dovremmo rinunciare ad ogni karma, ad ogni azione? La gente si trovò di fronte ad una scelta difficile. Questo è lo stile di Shri Krishna: mettere la gente di fronte a un dilemma, affinché usi il proprio discernimento.

Il terzo sentiero è quello del discernimento, che Egli chiama Gnyana marga, la via del centro attraverso la quale evolvete. Evolvete ad un nuovo stato, ad un nuovo stato della vostra mente, ad un nuovo stato del vostro essere, mediante il quale trascendete completamente ogni assurdità.

Inoltre siete investiti del potere di combattere tutto ciò che è nocivo, che è corruttivo, tutto ciò che lo uccide (forse il discernimento, ndt).

A questo stadio siete dotati del potere divino di distruggere qualsiasi cosa negativa intorno a voi.

Occorre comprendere che questo è uno stato. Non sono soltanto chiacchiere. Non si tratta di limitarsi a credere di essere così, ma è uno stato. Se vi elevate al livello in cui trascendete tutte queste cose e avete tutta la conoscenza, la pura conoscenza, la sottile conoscenza dell’essere, questo è Gnyana marga.

Molti affermano che non tutti possono percorrere Gnyana marga e che, per questo, occorre avere una speciale personalità, ma ciò è decisamente fuorviante. Chiunque può percorrere Gnyana marga. Questo traguardo evolutivo è profondamente connaturato in noi.

Esiste dentro di noi e tutti possiamo ottenerlo.

Solo che forse non abbiamo fiducia, perciò continuiamo ad evitarlo e a dedicarci a cose di poco conto, come diventare devoti di qualcosa, eseguire qualche rituale, andare in qualche luogo sacro; assurdità di ogni genere che non vi danno l’ascesa evolutiva grazie alla quale acquisite la conoscenza, la pura conoscenza, la vera conoscenza.

Qualsiasi cosa abbiate conosciuto finora era scritta in un libro, o ve l’avevano detta i vostri genitori, oppure l’avevate cercata fuori. Ma la conoscenza più pura, ossia la conoscenza vera, che è Gnyana, potete ottenerla solo attraverso la vostra ascesa e stabilizzandovi correttamente in quello stato.

Se continuate a rifiutarla, non potrete riuscirci. Tutti però hanno il diritto di ottenerla. Non è necessario essere persone colte o molto semplici, non occorre essere molto ricchi o poveri; non fa alcuna differenza, purché siate esseri umani, esseri umani umili, che ritengono di dover raggiungere questo stato. Voi tutti potete ottenere questo stato, che conoscete molto bene.

E in questo stato diventate del tutto colmi di conoscenza, dei grandi conoscitori di voi stessi, degli altri, di ogni cosa che accade.

Questo stato però deve essere mantenuto; e cercate di trascenderlo fino allo stadio in cui non rimane più alcun dubbio in voi.

Questo è l’insegnamento di Shri Krishna ed è ciò che si deve realizzare. Egli, però, essendo un diplomatico, provò a dirlo in modo diverso. “Prova questo, prova quello, questo e quello”. Ma in realtà, ciò che ha esaltato è Gnyana marga.

La nostra (via) è Gnyana marga, ossia la conoscenza, il sentiero della conoscenza, in cui dovete avere tutta la conoscenza.

Finché non avete l’intera conoscenza, non siete ancora gnyani, detentori della conoscenza. In questo modo, Egli ha sancito che il nostro processo evolutivo deve trascendere ogni altra forma di consapevolezza umana.

Le altre forme di consapevolezza umana non hanno alcun valore per una personalità spirituale. Sapere, ad esempio, quante miglia ci sono da qui a New York, o quali treni ci vadano... tutta questa conoscenza non è necessaria. Sapere quanto costa questo tessuto, quanto costa questo tappeto, in quale negozio si può trovare... Tutta questa conoscenza è proprio inutile, non è la vera conoscenza.

Mentre una persona così non ha questo tipo di conoscenza, ma ciò che possiede è la conoscenza del vostro essere, la conoscenza dell’intero universo, che non consiste nel sapere quante stelle o quanti universi ci sono.

No, è la sottile, intima essenza di ogni cosa quella che lui conosce. Con questa sottigliezza scopre tante cose nuove di cui forse non ha mai neppure sentito parlare, e così si consegue lo stato di una grande personalità sapiente. Questo è ciò che dobbiamo acquisire.

Siamo nati come esseri umani e sappiamo già  tante cose. La gente sa tante cose, ma non conosce la realtà. Questa conoscenza non proviene dalle vostre letture o dalla vostra ricerca intellettuale o dalle vostre emozioni, no. È shashvat (eterna), significa che è lì da sempre. Esiste ed esisterà.

E deve semplicemente essere capita, essere conosciuta da voi. Non può cambiare, non può essere rimodellata. È ciò che è, ed è ciò che voi ora conoscete.

Nessuno ne dubiterà perché chi non ha raggiunto questo stato può dubitare, può chiamarvi pazzi, può pensare qualsiasi cosa; ma quando avete gli occhi aperti, qualsiasi cosa vediate è la verità.

Allo stesso modo, quando avete la conoscenza con cuore e cervello aperti, questa è la verità effettiva ed è ciò che occorre conoscere.

Per questo, secondo Shri Krishna, dovete affrontare varie prove. Una è continuare a pregarlo. Egli dice: “Continuate a pregarmi e se mi offrite dei fiori, li accetterò. Se mi offrite dell’acqua, l’accetterò. Qualsiasi cosa mi offrirete, io l’accetterò”. Lo dice chiaramente, ma è molto importante ciò che ne ricaverete voi. Egli non dice: “Se mi offrite qualcosa, io vi darò qualcosa”. Non dice questo.

Quale dovrebbe essere dunque lo stato? Quale dovrebbe essere la condizione? Egli disse: “Se mi celebrate, se avete devozione per me, se mi offrite doni, se eseguite riti di ogni tipo, siete molto devoti, ma dovreste praticare ananya bhakti”.

La parola è ananya. Ananya significa lo stato in cui non esiste l’altro, in cui siamo una cosa sola, in cui siamo connessi. A quel punto ogni espressione di bhakti, qualsiasi musica devozionale suoniate, qualsiasi fiore offriate, in qualunque modo vi esprimiate, dovrebbe essere ananya.

Questa è la parola che Egli ha usato: “Praticate ananya bhakti. ‘Pushpam, palam, toyam[2]’, qualsiasi cosa mi offrirete, l’accetterò”. Egli accetterà ogni cosa. Lui è l’unico Bhokta, ossia l’unico a gioire. “Ma cosa otterrete – Egli dice – quando esprimete ananya bhakti?”. Ossia: “Quando siete una cosa sola con me”. Ciò significa essere connessi con Lui.

È così che Egli ha spiegato con grande chiarezza la bhakti, che cos’è la bhakti. Ma la gente non capisce. Pensa che bhakti significhi cantare in continuazione per la strada: “Hare Rama, Hare Krishna”, o cose del genere. Non è così.

Se fosse stato vero avrebbero ottenuto qualcosa, mentre non è così. Non incolpatene Krishna. Egli ha detto chiaramente che dovrebbe esserci ananya bhakti.

Essa non consiste semplicemente nel cambiare abbigliamento o adottare uno stile particolare. Non è così. Questo è tutto molto esteriore, è solo esibizionismo. In realtà, invece, ananya bhakti è in voi quando vi trovate nello stato in cui siete un tutt’uno con il Divino. Finché non abbiate raggiunto questo stato e, non solo, ma finché non lo abbiate stabilizzato, Egli non vi dà niente.

Molti mi hanno detto: “Noi pratichiamo tanto Bhakti Yoga, Madre, ma non otteniamo niente”. “Davvero? Che genere di Bhakti Yoga?”. “Leggiamo la Gita di Shri Krishna. Ogni mattina ci alziamo alle quattro, facciamo il bagno, leggiamo la Gita di Krishna, facciamo questo, facciamo quello. Poi cantiamo bhajan. Ma non otteniamo mai niente”. Qual è dunque il motivo?

Il motivo è che non siete una cosa sola con Dio. E quando siete un tutt’uno con Dio, Egli cosa vi dà? Non vi dà cose di scarso valore, che svaniscono in poco tempo, ma qualcosa di eterno.

Vi dona pace, la pace del cuore. Vi conferisce equilibrio. Inoltre vi dà un’indole tranquilla, la gioia dell’esistenza. Tutte queste cose sono dentro di noi se abbiamo la bhakti;, ed essa esiste dopo l’unione, dopo lo Yoga, con Yogeshwara. È questo che occorre comprendere.

Ci sono molti karma yogi che lavorano come matti, in modo assolutamente pazzesco. Essi pensano: “Dopotutto facciamo nishkama seva[3]: senza alcun desiderio serviamo la gente, serviamo la nazione, serviamo questo e quello”.

Ma alla fine cosa ottenete? Magari potreste ottenere denaro, magari una bella casa, forse tutte queste cose, però non ottenete la pace del cuore. Non ottenete la pace della mente. Non ottenete quella gioia, quella gioia senza limiti che non può essere spiegata, che non può essere descritta. Quella gioia illimitata non l’avete. E non ottenete quella pace eterna che può fermare le guerre, che può annientare completamente questa natura crudele degli esseri umani. Quella non la ottenete.

Ma, oltre a questo, ottenete i poteri. Ottenete la conoscenza, la conoscenza sottile riguardo ad ognuno. Sapete di ciascuno dove non riesce a comprendere. Conoscete voi stessi e gli altri.

Questa conoscenza la ottenete non in un college o a scuola, ma l’oceano di conoscenza è dentro di voi; e in qualunque modo vogliate vederla, in qualunque (modo) vogliate conseguirla, è lì, è lì presente.

Questa è la vera conoscenza che si acquisisce attraverso sukshma gnyana, ossia la conoscenza sottile, la conoscenza dei chakra, la conoscenza dell’universo.

Potete trarre tutto da lì. Ma allora sarete più interessati a dare la conoscenza agli altri.

A quel punto non vi interesserà sapere tante cose. Che bisogno c’è di conoscere il sistema bancario, diciamo, oppure chi è l’uomo più ricco del mondo? Tutte queste cose non volete saperle. Tutto il vostro atteggiamento cambia e ciò che ottenete è soltanto una mente quieta che sa tutto ciò che occorre sapere. Questo è quanto si deve acquisire.

Questo vostro Paese, l’America, è molto karmakandi. Si continua a lavorare, lavorare, lavorare. Sono maniaci del lavoro.

Lavorano tanto e che cosa ottengono? Figli che si drogano, mogli che scappano di qua e di là, famiglie rovinate e nessuna pace.

Voi appoggiate le guerre. L’unica cosa è che finora questo Paese, in un certo senso, è stato protetto, ma avete anche sterminato tanti nativi, avete distrutto tante cose fondamentali che avreste dovuto salvaguardare.

Potrebbe venire il giorno in cui si renderanno conto di ciò che hanno fatto e che è stato molto sbagliato.

Verrà un giorno in cui vi saranno tante anime realizzate in America. Ma la situazione attuale è che la gente è proprio impazzita con la fissazione di fare soldi e poi scopre: “Ora basta, è finita”.

Che fare dunque a questo punto? La cosa da fare è venire in Sahaja Yoga.

Praticate Sahaja Yoga e allora otterrete i tesori del vostro essere che sono in voi, che vi daranno tutto il conforto, tutta la gioia e tutta la supremazia che nessuna somma di denaro, nessuna quantità di potere può darvi.

Questo è ciò che dobbiamo fare: dedicarci a Sahaja Yoga e rendere sahaja yogi anche gli altri, così che anch’essi possano ottenere questa pace, gioia e soddisfazione. E questa follia di correre da una cosa all’altra avrà fine, poiché in questo modo non potrete mai essere soddisfatti.

Oggi si vuole comprare una cosa, domani se ne vuole un’altra, poi si vuole fare un’altra cosa.

Non si è mai soddisfatti. Non si ricava alcuna gioia da ciò che si è desiderato.

Il vostro puro desiderio dovrebbe essere quello di diventare un tutt’uno con il Divino. È così che funzionerà.

La specialità di Shri Krishna era di sostenere sempre coloro che erano anime realizzate, che erano sul giusto sentiero, che compivano azioni rette. Lui non aiutava mai qualcuno perché era ricco, perché era un grande personaggio.

Come il grande re Duryodhana che invitò Shri Krishna a casa sua, nel suo grande palazzo perché fosse suo ospite. Shri Krishna si scusò e andò invece da Vidura che era il figlio di una cameriera - dasiputra[4] - perché Vidura era un’anima realizzata. Essendo un’anima realizzata, per Lui era molto più elevato e grande di Duryodhana, che era diventato re perché ladro e malvagio.

Quindi, la discriminazione tra bene e male diventa un tutt’uno con la vostra mente, diventa parte della vostra natura più profonda. E allora sarete sempre molto soddisfatti perché saprete di non aver fatto alcunché di sbagliato.

Il discernimento è il dono di Shri Krishna.

Oltre a tutto il resto, Egli ci concede il dono del discernimento. Direi che il suo stile è di insegnarvi a discriminare e, allora, diventate esperti di discernimento vibratorio.

Con le vibrazioni potete valutare ogni cosa con estrema chiarezza, in modo meraviglioso. Gli altri potranno non essere d’accordo con voi, questa è un’altra questione; ma voi sapete cosa è giusto e cosa è sbagliato. Ecco cos’è il dono di Shri Krishna.

Di fatto, sapete che Egli controlla sedici sotto-chakra in noi. Controlla ogni cosa; governa la vostra gola, il naso, gli occhi, le orecchie. Controlla tutte queste cose ma, alla fine, cosa dice? Afferma di essere il Virata. Virata è Colui che è il grande, il grande Signore, quello che chiamiamo Akbar e per questo motivo è accettato nella religione islamica: ‘Allah-hu-Akbar’ (Dio è Grande, ndt).

Intendo dire che, essendo espresso in linguaggio poetico, in parte è chiaro e in parte no. Egli però era il Virata e mostrò la sua forma ad Arjuna, il quale rimase sbalordito nel vedere la sua forma, quella del Virata.

Egli è Colui che crea... [Shri Mataji si corregge] che assorbe ogni cosa ed emana ogni cosa.

Egli è Yama, il dio della morte. Ha tanti (aspetti). Conoscete i suoi nomi, sono scritti.

Tutti questi poteri sono in Lui e li usa ogniqualvolta sia necessario.

In primo luogo, i sahaja yogi hanno il potere della soddisfazione. È un potere straordinario, la soddisfazione. Pensate, in questo luogo siete tutti in gran gioia, vivete qui molto felicemente. Cosa dimostra?

Che siete molto soddisfatti. Altrimenti nessuno lo apprezzerebbe e direbbe: “No, vogliamo qualche bel posto. Cos’è questo? Non vogliamo vivere qui tutti insieme”.

Ma anche vivere con gli altri, questa collettività è la benedizione di Shri Krishna. Lui vi insegna ad essere collettivi, il divertimento della collettività, la gioia della collettività.

Chi si isola, chi si tiene in disparte come un ubriacone, non è un devoto di Shri Krishna.

Chi è un tutt’uno con Shri Krishna gioisce di tutti quelli che ci sono e, soprattutto se sono tutte anime realizzate, gioisce moltissimo della loro compagnia.

Questo è qualcosa che capite facilmente nella vostra vita, se osservate come vivete felicemente, moralmente, in modo assolutamente perfetto.

In nessun caso fate qualcosa di immorale, rubate o nutrite sentimenti cattivi nei confronti degli altri. È qualcosa di sorprendente ciò che vi è accaduto, che viviate così felicemente tutti insieme nello stesso posto, con tale gioia.

Il suo senso di collettività va capito poiché dico sempre che Shri Krishna è la deità dell’America. Anche l’America è molto collettiva. Ad esempio si interesserà di ogni nazione. Si preoccuperà di tutti, ma cerca di dare aiuto in un modo sbagliato. Non lo fa mai nel modo giusto.

Ipotizziamo che ci sia una nazione in cui si producano grandi quantità di droga: perché non invadere quella nazione invece di invadere le altre? È così. Manca il discernimento.

Finché non lo avrete, non potrete usare adeguatamente il vostro potere della collettività.

Sebbene siano collettivi, quale lavoro collettivo hanno fatto? Persino adesso vogliono dichiarare: “Noi siamo indipendenti, siamo diversi, qualunque problema stiate affrontando è nostro”.

Questo senso di collettività è stato ridotto al minimo proprio nel paese di Shri Krishna. Sebbene interiormente sentano di dover parlare di ogni Paese, di dover guidare ogni nazione, di dover consultare ogni nazione, prendono sempre decisioni sbagliate riguardo a quelle nazioni. Questo accade perché mancano di discernimento. Dovrebbero avere discernimento.

Sul Vishuddhi chakra si possono dire tantissime cose, ma mi preme soprattutto parlarvi di due chakra laterali. Uno, come sapete, è Lalita chakra sul lato sinistro, e l’altro è Shri chakra sul lato destro.

Ho sempre detto alle signore: “Per favore, teneteli coperti”. Sembra tanto semplice ma è molto importante. Non lasciateli scoperti, poiché il loro potere dovrebbe essere preservato. Shri chakra e Lalita chakra sono molto importanti. Sono, direi, poteri femminili, sono i poteri femminili di Shri Krishna. Occorre capire che il modo in cui rispettate il vostro corpo è quello che determina lo stato dei vostri chakra. È per questo che soffrite. Se ad esempio non rispettate Shri Ganesha, soffrirete. E anche se rispettate Ganesha, ma non vi comportate come dovreste, soffrirete. Avrete dei problemi.

L’intero corpo reagisce. Il corpo reagisce alle influenze esterne in modo tale da farvi capire che c’è qualcosa di sbagliato da qualche parte, ed è per questo che ci si comporta in un certo modo.

Oltre a ciò, questo chakra governa anche gli occhi. Perciò, quando guardate qualcosa, dovreste farlo con uno sguardo molto puro. Più è puro, più ne gioirete.

Se invece lo sguardo non è puro ma instabile, vaga continuamente di qua e di là, di qua e di là, allora state sicuramente andando contro il vostro dharma, contro il vostro processo evolutivo; e un giorno potreste diventare ciechi, potreste sviluppare la cataratta, potreste contrarre ogni tipo di malattia degli occhi, quindi è molto importante prestare loro attenzione.

Questa connessione arriva anche alla lingua. Controlla la lingua, ma alcune persone hanno la pessima abitudine di dire improvvisamente cose orribili o bruttissime parole, oppure, a volte, di tormentare qualcuno con osservazioni veramente orribili. Tutte queste cose sono molto dannose per la lingua e questo non piace a Shri Krishna.

Se usate la vostra lingua per dire agli altri cose dure, per essere sarcastici, per essere aspri con gli altri, usando un linguaggio ingiurioso, non so proprio come reagirà un giorno la vostra lingua. Lo farà in diversi modi. Dio solo lo sa; potrebbe ispessirsi e non muoversi (più), oppure potrebbe essere risucchiata all’interno. Questo per quanto riguarda il lato fisico. Vi è però anche un aspetto mentale, nel senso che non vi renderete conto di ciò che direte. Volete dire una cosa, ma in realtà ne direte un’altra. È possibile con la vostra lingua. È del tutto possibile che non si riesca a parlare, che non si sia in grado di dire alcunché. Tutto è possibile se cercate di danneggiare in questo modo la vostra lingua, usandola per scopi sbagliati.

La lingua non è fatta per offendere e nemmeno per usarla come certa gente, che cerca di apparire eccessivamente gentile e cortese per ottenere qualche scopo. Anche cose di questo tipo sono molto, molto pericolose per la lingua: potreste farvi venire delle vesciche sulla lingua, e coloro che insistono a dire cattiverie agli altri e cose del genere possono sviluppare addirittura un certo tipo di cancro.

Altri pensano che vada bene sopportare tutto. Non è così. Se qualcuno cerca di opprimervi, non cercate di sopportarlo. Liberatevene!

Infatti, anche se tollerate, potete finire sul lato sinistro e sviluppare malattie orribili come il cancro. Potete contrarre il cancro. Possono contrarre malattie anche coloro che sono aggressivi, ma anche quelli che sono troppo tolleranti finiscono nei guai.

Dovreste essere in uno stato di equilibrio e non subire niente. Supponiamo che qualcuno vi insulti: restate calmi e osservate questa persona. È tutto. Rendetevi conto che è un povero stupido, ma non accettatelo. Se lo accettate e, per questo, continuate a piangere e a lamentarvi, potete contrarre il cancro. Supponiamo invece che qualcuno dica qualcosa: dovreste rendervi conto che è un povero stupido, semplicemente restatene fuori e nulla potrà accadervi.

Insomma, occorre stare attenti in entrambi i casi, poiché Krishna gioca e vede fino a che punto potete arrivare.

E adesso la gola. La gola è molto importante, dovremmo averne cura. Le persone che strillano, gridano, alla fine possono perdere la capacità di parlare, possono diventare frenetici con i loro problemi di gola. La gola, in particolare, può sviluppare un’orribile malattia a causa della quale il collo può gonfiarsi tutto. Da noi è chiamata “malattia del serpente” e ci si sente soffocare.

Pertanto, quando parlate con qualcuno, fatelo in modo chiaro, dolce, ma non rivolgetevi mai gridando ad una persona. E non cercate nemmeno di mostrare irritazione nel vostro modo di parlare. Se siete irritabili, può innescarsi il cancro. Quindi, dovete stare attenti in entrambi i casi.

In quanto sahaja yogi dovete avere questa conoscenza così non lo farete, non tollererete che qualcuno vi dica cose assurde; ciò significa che non dovreste accettarlo. Qualcuno potrebbe dirvi qualcosa: va bene. E talvolta dovreste redarguirlo: “Hai detto questo, ma non è così”. È meglio non sopportare per poi soffrire - voi non siete Cristo, non avete i suoi poteri - perché, se lo fate, svilupperete un cancro.

Cercate quindi, in un certo senso, di essere proprio nel centro ed osservare tutto, che si tratti di un’aggressione o di una ritirata, una delle due. Non dovete cedere a nessuno di questi due atteggiamenti, ma sviluppate un’attitudine a rimanere molto saldi.

Per esempio, ho letto una storia cinese: c’era una volta un re che voleva che i suoi due galli vincessero una gara. Gli dissero di affidarli ad un saggio perché li addestrasse. Così li mandò dal saggio e furono addestrati molto bene.

Furono portati nell’arena dove c’erano molti galli che cominciarono ad attaccarli, ma questi due rimasero fermi, del tutto indifferenti. Gli altri provarono e riprovarono, ma questi due restavano fermi. Di conseguenza, tutti gli altri scapparono via.

Questo è il carattere che dovreste avere. Non si deve subire solo perché qualcuno è aggressivo, né aggredire gli altri, tormentarli o mettere i piedi in testa a qualcuno. È molto, molto pericoloso per la vostra gola. Una gola così sarà sempre, sempre a rischio di contrarre qualche malattia orribile.

Vi ho detto tutto ciò poiché conosciamo tante cose sul Vishuddhi chakra.

Abbiamo una conoscenza molto sottile del Vishuddhi chakra, ma dovremmo avere anche un po’ di conoscenza grossolana riguardo a ciò che può accadergli se non ce ne prendiamo cura.

Questo è il compito di Shri Krishna. Egli si occupa anche dei denti. Si occupa delle orecchie.

Sapete cosa si deve fare per i denti e per le orecchie. Questi sono, diciamo, i suoi sedici compiti. Lui li ha chiamati karya (azione, compito, lavoro), sono sedici, con i quali Egli opera a diversi livelli.

E dobbiamo cercare di sviluppare i poteri del nostro Vishuddhi chakra in molti modi e con tanti esercizi, comprendendo cosa va storto in noi quando non capiamo e non diamo importanza al nostro Vishuddhi chakra.

L’America è il Vishuddhi del mondo intero, pertanto è molto importante che le persone che qui sono responsabili conoscano tutti i poteri del Vishuddhi, oltre a sapere come proteggerlo ed espanderlo in tutto il mondo.

Queste due mani dipendono anch’esse dal Vishuddhi chakra e, con queste, dovete diffondere Sahaja Yoga. Dovete andare nelle varie parti del mondo, in Paesi diversi; persino nei piccoli villaggi dovete diffondere Sahaja Yoga.

Per prima cosa sentite la brezza fresca solo sulle mani, ciò significa che percepite il potere universale del Divino nelle vostre mani. Questo è l’amore collettivo, universale, che arriva sulle vostre mani e vi insegna. Questo è un chakra di grande importanza.

Allo stesso modo, l’America è molto importante e, come cittadini americani, dovreste cercare di sostenere qui la religione, il dharma e creare una grande comprensione per i problemi del mondo, cercando di dare amore a tutte le persone, da qualunque nazione possano provenire. Che Dio vi benedica tutti.

[1] Questo Puja fu celebrato in America (a Canajoharie, situata a ca. 325 km da New York) poco tempo prima dell’attentato dell’11 settembre 2001. In quella data, quattro aerei di linea furono dirottati da terroristi e usati come armi contro le Torri Gemelle di New York e il Pentagono. Due aerei si schiantarono contro le due torri, provocandone il crollo e la morte di migliaia di persone. Un terzo aereo colpì il Pentagono, sede del ministero della difesa americano. Un quarto aereo, diretto verso Washington, cadde in Pennsylvania dopo il tentativo dei passeggeri di contrastare i dirottatori.

[2] Capitolo 2, verso 47 della Bhagavad Gita: “Voi avete il diritto di eseguire le vostre azioni, ma non avete diritto ai frutti di tali azioni”.

[3] Pushpam: fiore; phalam: frutto; toyam: acqua.

[4] Nishkama: senza desideri. Seva: servizio disinteressato.

[5] Lett.: figlio di una serva o domestica.