20 जून 1999
Adi Shakti Puja
Nirmal Nagari, Canajoharie (United States)
Talk Language: English | Translation (English to Hindi) - Draft

[Translation English to Hindi in progress]

यह मेरे लिए अत्यंत खुशी की बात है, आप सभी को यहां एकत्रित हुआ देखकर, जो कि एक सुदूर स्थान है, उन्मत्त भीड़ से दूर। यह इतनी खूबसूरत जगह है, और इस में चैतन्य है।

वे आप को सुन नहीं सकते। क्या अब आप मुझे सुन सकते है?

सहज योगी: हां!

श्री माताजी: ठीक है! अब ठीक है!

मैंने ये स्थान अचानक से एक मोटे से समाचार पत्र, अमरीकी समाचार पत्र, से चुना। (उस स्थान से) चैतन्य की बौछार हो रही थी, और मैंने कहा, "यह क्या है, कहाँ से आ रहा है?" और एक छोटा सा विज्ञापन था, और मैंने कहा, “यही वह जगह है, जहां हमें जाना है।" उस स्थान पर इतना चैतन्य था, यहां तक कि उस के विज्ञापन में भी।

तो आप कल्पना कर सकते हैं, कि मार्गदर्शन किस प्रकार मिलता है। यह चैतन्य से मिलता है, और इस तरह मैं यहाँ आई, और ये जगह दिव्य शक्ति द्वारा चुनी गई। ये एक ही दिन में हुआ! एक दिन में होने वाली ऐसी चमत्कारी बात! उन्हें (सहज योगियों को) इसे लेने में भी इतना समय लग रहा था, और अचानक मैंने उनसे कहा, "बेहतर होगा इसे खरीद लें।" यह सब कार्यान्वित हो गया, और अब हम यहां सबसे सुंदर वातावरण में हैं।

बेशक आप जानते हैं, कि रेड इंडियन्स को बाहर निकाल दिया गया था, और वे यहां खुद को छिपाने के लिए आए थे। वे इस जगह पर खुद को छिपा रहे थे, ताकि उन्हें कुचल न दिया जाए, और हमेशा के लिए नष्ट न कर दिया जाए। वह युग अब खत्म हो गया है- वर्चस्व का वह युग, किसी और की भूमि में प्रवेश करने और उस पर कब्जा करने, और उसे एक महान दिवास्वप्न मानने का। यह सब अब खत्म हो गया है। मानव समझ बहुत परे चली गई है, और वे समझते हैं, कि यह पाप है, यह गलत है, '’हमने जो कुछ भी किया है वह गलत था।” लेकिन वे (अत्याचारी) लोग अब नहीं रहे। उन लोगों के बच्चों के बच्चे और पोते पोतियां, जो सोचते थे कि वे भगवान के बच्चे थे, यह सब पसंद नहीं करते, क्योंकि आप को इस प्रकार किसी की जमीन ले लेने, और उसे अपनी स्वयं की जमीन की तरह कब्जा लेने का कोई अधिकार नही है।

बेशक भूमि किसी की नहीं है, लेकिन फिर भी आप जहां भी पैदा हुए हैं, वह आपकी भूमि है, और उस भूमि को उन लोगों के पास रहना चाहिए, जो यहां पैदा हुए हैं, जो इसके मालिक हैं। लेकिन इस तरह की आक्रामकता युगों से चल रही है। अब इसे हमेशा के लिए समाप्त करने का समय आ गया है, इस तरह के दुस्साहस को छोड़ने का, कि किसी की जमीन या किसी के घर में घुसें, और उस पर कब्जा कर लें।

लेकिन अब मैं एक और तरह की आक्रामकता देख रही हूं, कि वे अब लोगों के दिमाग में प्रवेश करते हैं उनकी बातों के माध्यम से, उनके सभी प्रकार के आक्रामक दृष्टिकोण के माध्यम से। और मन स्वयं ही दास बन जाता है। वर्तमान समय ऐसा है, मुझे लगता है, जहां लोगों को यह सोचने की कोई स्वतंत्रता नहीं है, कि क्या सही है, क्या गलत है, और न सही चीजों को अपनाने की । उन्हें, जो कुछ भी आस पास हो रहा है, उसे स्वीकार करना होगा। जो कुछ भी अनैतिक है, जो भी विनाशकारी है, उन को स्वीकार करना होगा, क्योंकि अब भी मुझे लगता है, हमारे पास पर्याप्त संख्या में सहज योगी नहीं हैं, जो आधुनिक समय के इन सभी जोखिम भरे कार्यों का विरोध कर सकते हैं।

हमारे यहां एक और प्रकार के लोग है, ये झूठे गुरु, जो विशेष रूप से अमेरिका पर आक्रमक होते हैं। अमेरिका वास्तव में इस तरह से शापित है, क्योंकि यहां पैसा था, इसलिए दुनिया के सभी बदमाश यहां आ गए। जरा सोचिए! पैसा होना अपने आप में एक आशीर्वाद नहीं है। वे सभी यहां आए, और अमीर लोगों को लूट लिया, और अपने लिए इतना पैसा कमाया। इस तरह का शोषण बहुत खतरनाक है, और अधिक क्योंकि दिमाग चौपट हो जाता है। मैंने देखा है, कि बहुत से लोग बर्बाद हो गए, विशेष रूप से कई साधक पूरी तरह से बर्बाद हो गए। मुझे आशा है, कि वे फिर से जन्म लेंगे, और अपना आत्म साक्षात्कार प्राप्त करेंगे।

इस मे कोई संदेह नहीं है, कि (सत्य को पाने की) खोज है, परंतु हर प्रकार की बाधाएं आई हैं, हर प्रकार के प्रलोभन हैं, और इसलिए उन की हर प्रकार की खोज के बावजूद, ईमानदार खोज के बावजूद, वे जाल में फंस गए हैं, जो मैं समझा नहीं सकती, कि ऐसा क्यों हुआ, लेकिन ऐसा हुआ है, आप को देखना पड़ता है। यह आपको बहुत दयनीय बनाता है, और दुखी करता है। लेकिन फिर भी बहुत सारे लोग हैं, आप हैं जो बच गए। और इस अंतिम निर्णय में, आप उस स्तर से इस नए स्तर तक उठ गए हैं, जहां मुझे यकीन है, कि आप कई और अधिक को उबार पाएंगे।  प्रत्येक व्यक्ति कम से कम एक हजार लोगों को उबार सकता है। और आप में से कई, यदि आप ये प्रयास करते हैं, यह एक बहुत, बहुत महान, बहुत महान मुक्ति का प्रयास होगा इस दुनिया के लिए, जिसे हम सभी को बचाना है।

तो आप को पता होना चाहिए, कि हर सहज योगी का पहला कर्तव्य है दूसरों को बचाना, सहज योग के बारे में बात करना, विभिन्न स्थानों पर सहज योग को कार्यान्वित करना। उदाहरण के लिए, मुझे आश्चर्य हुआ कि, वे उन बच्चों पर काम कर रहे हैं, जिन का उत्पीड़न किया गया। वे भारत में भी हैं, हम विभिन्न स्थानों जैसे जेलों में, सेनाओं पर काम कर रहे हैं। तो आप सभी प्रकार की गतिविधियों में भाग ले सकते हैं, आप सभी प्रकार के आक्रामक स्थानों में प्रवेश कर सकते हैं, और लोगों को बचा सकते हैं।

लेकिन सबसे बुरी बात यह है, कि मुझे लगता है, इन पश्चिमी देशों में विशेष रूप से अमेरिका में अबोधिता पर हमला हो रहा है। अबोधिता पर हमला जारी है। ये बहुत खतरनाक बात है, क्योंकि बच्चों को यह उत्परिवर्तन बहुत कम उम्र में प्राप्त हो जाता है, और उनका क्या होगा? तो हमे उन सभी अबोध बच्चों के बारे में सोचना होगा, हम उन के लिए क्या कर सकते हैं, हम उन्हे कैसे बचा सकते हैं, हम ये कैसे कार्यान्वित कर सकते हैं।

अब अपने से हट कर दूसरों की चिंता करनी है। आप को अपना आत्म साक्षात्कार प्राप्त हो गया है ठीक है, आपने खुद को ठीक कर लिया है, आप खुद को पूरी तरह से निपुण बना रहे हैं, ये सब है। लेकिन अब क्या किया जाना है? यहाँ यह प्रकाश क्यों ज्योतिर्मय है? यह दूसरों के लिए है।

तो अब सहज योगियों को दूसरों के लिए जीना होगा, न कि खुद के लिए। उनके पास सारी ऊर्जा होगी, उनके को पूरी मदद मिलेगी, और उन को सभी आशीर्वाद प्राप्त होंगे।

इसलिए हमें दूसरों के लिए जीना होगा। और हम दूसरों के लिए कैसे जीते हैं? बहुत सरल है, चिंता, हर चीज के बारे में चिंता होना। आप को धरती माता की चिंता होनी चाहिए, पड़ोसी की चिंता होनी चाहिए, चिंता होनी चाहिए उन सभी की, जो सारे विश्व में कष्ट झेल रहे हैं। अगर आप समाचार पत्र पढें, तो आप को आश्चर्य होगा कि क्या क्या घटित हो रहा है, और किस प्रकार लोग कष्ट झेल रहें हैं।

हमें बुनियादी रूप से समझना होगा, कि जब तक परिवर्तन नहीं होता है, तब तक हम इस दुनिया को नहीं बदल सकते। और आप सभी दूसरों को बदल सकते हैं, इसलिए यह आपका कर्तव्य है, यह आपका काम है, कि आप अन्य लोगों को बदल दें, और उन्हें यह बता सकें कि दिव्य प्रेम क्या है। प्रेम एकमात्र तरीका है, जिस से हम कार्य कर सकते हैं।

यह एक बड़े आकाशदीप जैसा कुछ है, जो आक्रामकता के इस अंधेरे में जाना चाहिए, और जो कई स्थानों, कई दिलों, कई लोगों को शुद्ध करेगा। यह एक महासागर है, हमें कहना चाहिए, महानता का महासागर। यह दिव्य प्रेम इतना महान और इतना शक्तिशाली है, (और) एक ही समय में इतना सौम्य है, कि आप प्रकृति को देख सकते हैं, कि पेड़ कैसे बढ़ते हैं। हर पत्ती को धूप मिलती है, हर पेड़ की अपनी स्थिति होती है। हमें प्रकृति से बहुत कुछ सीखना होगा, क्योंकि प्रकृति उस प्रेम से बंधी है। प्रकृति की कोई आक्रामकता नहीं है, यह सिर्फ दिव्य प्रेम के पूर्ण नियंत्रण में है।

इस समझ के साथ आपको यह भी पता होना चाहिए, कि जब आप सहज योगियों से मिलते है - तो आपका रवैया क्या होना चाहिए, आपको कैसे कार्यवाही करनी चाहिए, आपको उनसे कैसे बात करनी चाहिए, आपको उन्हें कैसे समझना चाहिए, आपको अपने प्रेम को कैसे व्यक्त करना चाहिए। यह अब काफी संभव है। यह मुश्किल नहीं है। आपको डरना नहीं चाहिए, शर्म महसूस नहीं करना चाहिए। लेकिन एक मीठे तरीके से आप उनसे बात कर सकते हैं, आप उनके साथ संवाद कर सकते हैं, आप उन्हें बता सकते हैं।

क्योंकि यह समय था, ऐसा होना था। यही कारण है, कि आदिशक्ति को आना था। उन के बिना यह संभव नहीं होता। अन्य सभी अवतार भी उपस्थित थे, लेकिन सबसे पहले, वे केवल अपने चक्रों पर स्थित थे, और दूसरी बात ये (कि) उन्हें स्वयं को अन्य लोगों के साथ, आसपास के लोगों के साथ स्थापित करना था। उन्होंने प्रयास किया और उन्होंने इस पर काम किया, लेकिन यह वास्तविक अर्थों में काम नहीं कर पाया।

तो आदिशक्ति को आना पड़ा, जिन में ये सभी (अवतरण) उनके साथ हैं। वे सभी हमारे साथ हैं, हर समय आप की सहायता करना चाहते हैं, वो सब करने में, जो आप प्राप्त करना चाहते हैं। ये सब आप के अंदर है। ये पवित्र चैतन्य आप के साथ हैं। वो हर अच्छा कार्य जो आप करना चाहते हैं, कोई भी सहज योग का कार्य आप करना चाहते हैं, ये चैतन्य लहरियां अवश्य आप के साथ होंगी आप का मार्गदर्शन करने के लिए, आप की सहायता के लिए, आपका समर्थन करने के लिए, और आपसे प्रेम करने के लिए। आप को आश्चर्य होगा, कि किस प्रकार लोग, किस प्रकार हर ओर से आशीर्वादित होते हैं, जब एक बार वे सहज योग के लिए कार्य करने लगते हैं।

तो आप को अपने मन में तय करना होगा, कि आपके सभी सपनों को सच होना होगा। तो, केवल एक कार्य जो आपको करना है, वो ये जानना है, कि आप के जीवन का उद्देश्य सहज योग को फैलाना है।

अब भी कई सहज योगी मुझे लिखते हैं, "माँ, मेरे साथ ये हो रहा है, ऐसा हो रहा है।" मेरे पिता ऐसे है, मेरी माँ ऐसी हैं," लेकिन बहुत कम। व्यावहारिक रूप से यह अब खत्म हो गया है। मै कहूंगी, कि वे सभी ऐसे पत्र लिखते थे, लेकिन अब मुझे लगता है, कि वे सभी पूर्ण (सहज योगी) हो गए हैं, और वे अब (पत्र) नहीं लिखते हैं।

यह एक बहुत ही अनूठा समय है, जहां हर जगह प्रकाश है, प्रकृति पूर्णत: आपके साथ है। आप देख सकते हैं, कि प्रकृति कैसे कार्य करती है, यह किस प्रकार आपकी मदद करने और आपका समर्थन करने की कोशिश कर रही है, और यह आपके लिए सब कुछ कैसे कार्यान्वित करना चाहती हैं। यह सिर्फ समझा और अनुभव किया जाना है, कि आप कुछ बहुत विशेष हैं, और आपके लिए हर तरह की सहायता उपलब्ध है, आप में से हर एक के लिए। यह एक व्यक्ति, दो व्यक्ति, यह दस व्यक्ति का समूह नहीं है। ये अनेकों का समूह है, और पूरा महासागर आपकी मदद करने के लिए है, तैर कर बहुत लोगों को बचाने के लिए, सहायता देने के लिए। आप ने ऐसा समुद्र नहीं देखा होगा, जिस मे इतनी गहराई हो, और सभी लहरें आप को बचाने का प्रयास कर रही हों,  आप को आनंद के साम्राज्य में तैराने के लिए।

यह सब आपके साथ हुआ है, क्योंकि इस का एक उद्देश्य है। यह सिर्फ इसलिए नहीं है, क्योंकि आपने पूर्व जन्मों में पुण्य किए हैं। बहुत से लोग कहते हैं, कि पिछले जीवन के कारण हमें यह मिला है। यह सत्य है। ये कारण हो सकता है। लेकिन नतीजा यह है, कि अब आप लोगों को आत्म साक्षात्कार देने में सक्षम हैं, और ये वो कार्य है, जो आपको करना है।

आप इस जंगल में यहां आए हैं। इस निर्जन स्थान से ही आप उठेंगे, और आप दुनिया के सभी लोगों को आशीर्वाद देंगे, विशेष रूप से अमेरिका को बार -बार आशीर्वाद दिया जाना चाहिए, क्योंकि यह विराट है, यह श्री कृष्ण की भूमि है, क्योंकि लोग हमेशा आप का अनुसरण करने, आप की नकल करने का प्रयास करेंगे।  चीजें बेहतर होंगी अगर आप, हम कह सकते हैं, कि आप को स्वयं के अंदर स्ति अनेक कमलों का आशीर्वाद प्राप्त हो। इसमें कोई संदेह नहीं। लेकिन आप के कुछ करने के बारे में क्या? क्या आप इसके बारे में कुछ कर रहे हैं? और यही वह (कार्य) है, जो बहुत महत्वपूर्ण है।

अब सिर्फ एक चीज जो आप को स्वयं के बारे में करनी है, वो ये कि अपनी गतिविधियों के बारे में जानना, कौन सी गतिविधियां आप करते आ रहे हैं। आप को पता करना है, कि आप ने क्या किया है, और आप क्या कर सकते हैं। जब आप ध्यान करें, अपने विषय में सोचें- आप ने कितना विकास किया है? आप ने क्या किया है? आप ने दूसरों को क्या दिया हैं?

जो कुछ आप को मिलता है, जब तक आप उसे बांटेगे नहीं, वो बढ़ेगा नहीं। वह बुनियादी नियम है, और ये काम करता है। मैंने उन लोगों को देखा है जो आत्म साक्षात्कारी हैं, जो बहुत अच्छे हैं, जो सहज योग के बारे में सब कुछ जानते हैं, किंतु अभी इतने आत्मविश्वासी नहीं है, या मैं कहूंगी, इतने गहरे नहीं हैं।

ये सब तभी संभव है अगर आप सहज योगियों, अधिक से अधिक सहज योगियों का सृजन करने लगें, प्रसिद्धि के लिए नहीं, परंतु उनके और सब के भले के लिए।

मुझ से कहा गया, की मैं अमरीका आऊं और यहां रहूं, जिस से अमरीका बहुत बेहतर हो जायेगा, तो अब मैं यहां हूं। मै यहां आई, यहां रही और मैं निश्चय ही अपना पूरा चित्त यहां डाल रही हूं, क्योंकि जो अमरीका है, ये महत्वपूर्ण, बहुत अधिक महत्वपूर्ण चक्र है, और ये महत्वपूर्ण देश कभी कभी बहुत ही मूर्खतापूर्ण कार्य करता है।

मैं ये नहीं कहूंगी की आप राजनीति में आएं -नहीं! मैं ये नहीं कहूंगी, कि आप किसी विपक्ष से जुड़ें और कोई समूह बनाएं - नहीं! परंतु आप जानते हैं, कि आप के पास शक्तियां हैं। आप के विचार, आप की इच्छा में भी शक्ति है। उस के साथ प्रयोग करने का प्रयास करें। एक बार जब आप प्रयोग कर लेते हैं, तो आपको पता चलेगा, कि मात्र अपने चित्त से, जो आप इन चीजों पर डालते हैं, वह कार्य करेगा। मुझे यकीन है, कि यह काम करेगा।

यह (अमरीका) एक ऐसा देश है, जो निश्चित रूप से सभी मनुष्यों की मुक्ति के लिए सहायता कर सकता है। लेकिन इसके विपरीत, यह दूसरे रास्ते पर चल रहा है। मेरा मतलब है, अमेरिकी संस्कृति, मैं बिल्कुल भी हीं समझती - अमेरिकी संस्कृति क्या है। कुछ के रूप में, वे  कहते कुछ हैं, और करते कुछ हैं। उनके पास कोई उचित मूल्य प्रणाली नहीं है, जो सभी द्वारा स्वीकार की जाती है, जो पारंपरिक रूप से काफी समय में बनी हो। मूल्य प्रणाली इतनी पेचीदा है, इसलिए उलझी हुई है, कि यह केवल एक सहज योगी है, उसकी सज्जनता से, उसकी महानता से, इन लोगों को बाहर निकल सकता है। उनके पास विचित्र विचार हैं, और ये विचित्र विचारो से आपको विचलित नहीं होना चाहिए, आपको रुकना नहीं चाहिए, क्योंकि आप जानते हैं कि वे मूर्ख हैं, वे विनाशकारी हैं, और वे सभी अच्छे गुणों को नष्ट कर देंगे।

आपको ज्ञात होना चाहिए, कि अमरिकियों की जिम्मेदारी किसी भी अन्य सहज योगियों की जिम्मेदारी से बहुत अधिक है, क्योंकि वे दिव्य शक्ति द्वारा,

सबसे कार्यकुशल लोगों के रूप में, सबसे प्रभावी लोगों के रूप में, स्वीकार किए जाते हैं, और माने जाते हैं। दिव्य शक्ति सोचती है, कि अब आप आगे बढ़ सकते हैं, आप बहुत कुछ कर सकते हैं। देखते हैं! जैसे हमारे पास शक्ति और मशीन है, लेकिन मशीन अगर यह काम नहीं करती है, तो शक्ति का क्या उपयोग है? यह बेकार है।  इसलिए मशीन को काम करना है, और यह काम कर रहा है, यह फैल रहा है, लेकिन हमें अपने प्रयासों को दोगुना करना होगा।

मैं यहां किसी तरह का सामाजिक काम करने की सोच रही थी, ताकि यह चलेगा, यह कई लोगों की नजर में आएगा। एक सुक्ष्म स्तर पर हमने काम किया है, लेकिन अब हमें सतह पर ये काम करना होगा। सुक्ष्म स्तर से हम वहां हैं, हमने हासिल किया है, और हम बहुत कुछ हासिल कर सकते हैं। लेकिन हमें इससे बाहर आना चाहिए, और सोचना चाहिए कि हम सतह पर क्या कर सकते हैं, ताकि लोग देखें कि सहज योग क्या है, और वो लोगों पर क्या असर कर सकता है।

यह आपका व्यक्तिगत व्यवहार, आपका सामूहिक व्यवहार, आपका राष्ट्रीय व्यवहार है, ये सभी उस माहौल को बदल देंगे, जो बनावटी माना जाता है, ताकि, वो भी अधिक सूक्ष्म बन जाए। मैं कई स्थानों पर यह कह रही हूं, लेकिन इस पूजा में मुझे लगता है, कि यह कहना महत्वपूर्ण है, कि यदि आप वास्तव में आदिशक्ति का सामना कर रहे हैं, तो ज्ञात होना चाहिए, कि आप की शक्तियां असीम हैं आपको बस उन शक्तियों को दिखाना होगा। यह एक स्थिर शक्ति नहीं है। इसमें एक गति है, और एक सही प्रकार की गति है। यह जानती है, कि कहां प्रवेश करना है, और इसे कैसे कार्यान्वित करना है।

अब इस जगह को देखिए। क्या आप कल्पना कर सकते हैं, मेरे इस तरह की जगह के बारे में सोचने की? लेकिन मैं बस थी, यह मेरे ध्यान में था, मै अवश्य कहूंगी, कि हमारी अपनी कोई जगह होनी चाहिए, क्योंकि अमेरिकी सहज योगियों के पास मिलने के लिए कोई जगह नहीं है, और देखिए कि मुझे यह कैसे मिली! लेकिन यह सब करने की इच्छा आपके सूक्ष्म -स्तर के भीतर होनी चाहिए, और फिर यह कार्य करता है। यह एक जादू की तरह कार्य करता है, मैं आपको बताती हूं। आप अपने आप में विश्वास करें, और इसके बारे में तय करें।

मैं बहुत प्रसन्न हूं, कि इसे इतनी आसानी से - अविश्वसनीय - इतनी आसानी से हासिल किया गया है। बिल्कुल, कुछ भी बड़ा नहीं किया गया था। जिस तरह से हमें यह मिला वह इतना सरल था, कि किसी भी एक  सहज योगी की तरह, जिस व्यक्ति को हमें ये स्थान बेचना था, वह नीचे उतर कर आया, इतना उत्साहित। और उसने बस इसे हम को बेच दिया, काम हो गया! हमें उसे समझाने, या उससे बात करने, या कीमत कम करने के लिए कुछ भी नहीं करना पड़ा। कुछ नहीं। और उसने इसे हमें (ये जमीन) बेच दी।

उसी तरह, जो कुछ भी आप चाहते हैं, कि एक सूक्ष्म स्तर पर आप चाहते हैं, यह एक बड़ी ताकत बन जाता है, जो अपने आप से चलता है, जो जानता है कि कहां जाना है, कैसे प्रवेश करें, किस क्षेत्र में, और यह कार्य करता है। यह कुछ ऐसा है, जिसे हम सभी को अनुभव करना चाहिए, और इसे पूर्ण आत्मविश्वास के साथ काम करना चाहिए। यह वह प्रेम है जो हमारे पास है, हमारे पास (दूसरों के लिए) चिंता है। यह वह शक्ति है, जिसने हमें आत्म साक्षात्कार दिया है, और यह वह शक्ति है, जिसने हमें उपलब्धियों का यह संवर्धन दिया है।

मुझे विश्वास है, कि आप सभी जो यहां हैं, उन्हें एहसास होगा, कि यह कैसे किया गया था। मेरा मतलब है, इतनी जल्दी। यह उन चीजों में से एक है, जो आपको जरूर बताएगी, कि हम क्या करने में सक्षम हैं, हम क्या हासिल करने में सक्षम हैं। और जब आप इतने सारे लोगों के बारे में सोचते हैं, जो अज्ञानता की माया में खो चुके हैं, तो हमें अंदर से वास्तव में उस चिंता और उस उत्कंठा को अनुभव करना चाहिए, "मैं इन लोगों की मदद कैसे कर सकता हूं?" और आप चकित हो जाएंगे, एक बार जब आप ऐसा सोचते हैं, तो यह दिव्य शक्ति, यह बल आप में आ जायेगा। क्षुद्र चीजों और क्षुद्र समस्याओं के बारे में भूल जाइए, वे कुछ भी नहीं हैं। आपके पीछे ऐसी शक्तिशाली चीज है।

यह सत्य है, कि यह सारा ब्रह्मांड बनाया गया, सब कुछ बनाया गया था, और फिर आप बनाए गए, और ये सब हो गया है। लेकिन इस शक्ति ने जो सबसे बड़ी बात की है, वो है सहज योगियों को बनाना। यह सबसे बड़ी बात है। जिनके पास ज्ञान है, जिनके पास शुद्ध ज्ञान है, और जिनके हृदय में दिव्य प्रेम है, यह कितना जबरदस्त व्यक्तित्व है! बस उस के बारे में सोचें, और आपको उस प्रेम को अभिव्यक्त करने के सभी अवसर मिलेंगे।

तो, ईश्वर आपको आशीर्वादित करें!