
Dnes jsem vám řekla o důležitosti Lakšmí principu v nás a
třech procesech, jimiž procházíme. Prvním je Gruha Lakšmí. Slaví se většinou
třináctý den nové fáze měsíce a říká se, že hospodyně musí dostat nějaký dárek.
A nejlepší věc, kterou může dostat, je nějaké nádobí. Můžete jí tedy dát
nádobí. Vlastně je to oboustranně výhodné, protože pokud dostane nádobí, musí
pro vás uvařit. Je to velmi milý způsob, jak jí říct, aby pro nás něco uvařila.
Následující čtrnáctý den je velmi důležitý, protože to je den Bohyně jako síly.
Síly, protože to byl Kartikéja, kdo zabil démona Narakasuru. A to byl jeden z
nejhorších démonů, nebylo možné ho zabít. Šiva a Párvatí se tedy spojili
speciálně za tímto účelem, aby vytvořili tohoto mocného Šaktiputru, to znamená
syna Šakti, známého jako Kartikéja. A on se narodil právě proto, aby zabil toho
hrozného ďábla, nazývaného Narakasura. A On ho zabil. To bylo čtrnáctý den.
Tento den je něco jako Halloween. Protože toho dne se otevřely brány pekla a
všichni ďáblové byli uvrženi do pekla. A proto bychom v tento den měli ráno
odpočívat tak dlouho, jak jen to jde. Ať se tam hezky dostanou všichni ďáblové,
protože někteří mohou ještě být venku. Je lepší nechat je odejít. V oblasti, ve
které jste, jejich existenci moc nevnímáte. Kdybyste ale byli v oblasti
podvědomí nebo kolektivního podvědomí, dokonce byste některé duchy viděli a
také byste cítili jejich existenci, viděli černé skvrny a podobně. Tento den je
tedy velmi nebezpečný. Ale protože Narakasura byl zabit, lidé oslavovali. Tato
oslava probíhá následující den, kterému se říká Divali. V tento den se také
uctívá Lakšmí, protože se má za to, že v tento den se Lakšmí zrodila na Zemi z
moře, jak jsem vám řekla minule. Poté přichází Nový rok, protože na severu
Indie lidé tou dobou dokončují sklizeň a zjistili, že tento den je velmi dobrý
k oslavě Nového roku. A lze říci, že v Indii je to spíš společenská záležitost,
nemusíme se jí držet, pokud to tak necítíme. Můžete mít svůj vlastní Nový rok.
Na jihu, v Maháráštře, mají totiž Nový rok jindy, jak jsem vám řekla.
Šaliváhana tam ve své dynastii založil jiný kalendář a slaví se podle něho.
Takže musíme vědět, že nic z toho není pevně dané. Nic není pevně dané.
Neochota ke změnám pochází z neznalosti. Všechno je to pro vás, pro vaši radost
a štěstí. Celý systém svátků a oslav je pro vaše potěšení, a ne pro potěšení
daného času nebo dne. Je pro vás, proto by měl být přizpůsobitelný podle vašich
potřeb a vašeho chápání. A také podle vašeho národního způsobu života. Neměli
byste být připoutaní k žádnému konkrétnímu druhu kultury, konkrétnímu druhu
představ. Je to všechno pro vás. Všechny tyto svátky jsou pro vás, ne pro Bohy.
Oni tyto svátky nemají. Tyto svátky jsou zde jen pro vás. A když je slavíte, je
to jen pro vaši radost a vaše štěstí. A měli byste je slavit tak, aby vám daly
co nejvíc potěšení. A měly by se slavit všechny svátky na světě. Čím více
slavíte, tím lépe. Proč vynechat příležitost, chápete? Jako sahadžajogíni
můžete tedy slavit. Nemůžete se... Posuňte se více na tuto stranu... Jako
sahadžajogíni už teď nepatříte k žádné kastě nebo skupině, patříte k
univerzální kastě. Jakmile začnete být univerzální, můžete slavit všechny
svátky všech náboženství. A mít z nich to nejlepší. Celý rok můžete slavit
všechny svátky, poznat je, čím více o nich víte, tím lépe. A jezte všechny
druhy sladkostí, jakékoli máte ve zvyku, jakékoli, v jakýchkoli oblastech,
zemích a kulturách. Takže tímto způsobem musíme více slavit. Poslední den je
velmi důležitý, je třeba říci, že je to velmi univerzální den. Nazývá se Bhaija
Dudža nebo také Vao Didžum v maráthštině, říkají mu různě. Je to den bratrů a
sester. Bratrsko-sesterský vztah musí být nesmírně silný. A je třeba zachovávat
čistotu takového vztahu. Není nezbytné, abyste se narodili jako bratři a
sestry, není to nutné. Pokud jste však realizované duše, narodili jste se jako
bratři a sestry. Ve společenství Sahadža jógy je tedy třeba zachovávat tuto
čistotu. Je velmi důležité, abychom se snažili vybudovat si tento postoj, že
bratři a sestry jsou něco velmi čistého. Jejich vztahy jsou velmi čisté. A
neměli byste to v žádném případě pokoušet. Platí to do takové míry, že i když
někoho jen nazvete svým bratrem, stane se vaším bratrem. A čím více si
rozvinete tento vztah, tím lepší bude vaše levá Višudhi. Protože levá Višudhi
je vztah s Bohem jako bratrem nebo s Bohyní jako sestrou. Šrí Krišnova sestra,
jak víte, se narodila Nandovi a Šrí Krišna sám se narodil ve vězení. Takže
došlo k výměně. Museli Ji položit na Jeho místo. A když se pak Kamsa, Krišnův
strýc, tuto dívku pokusil zabít, vznesla se k nebi a coby blesk řekla: „Ten,
který tě zabije, stále žije v Gókulu, dosud je tam.“ Takže blesk, který vidíme,
představuje tuto sílu, které říkáme Višnumája, síla sestry. Pokud bude váš
vztah k ženám jako sestrám správný a silný, vaše levá Višudhi bude velmi dobrá.
Má mnoho dalších vlastností. Například člověk, který má velmi dobrou levou
Višudhi, je velice sebejistý. A nejen to - cokoli řekne, se splní. I když něco
řekne omylem, stane se to. Levá Višudhi je velmi mocné centrum. Pokud takový
člověk mluví, aby něco kritizoval, něco omezil nebo proti něčemu vystoupil,
jeho řeč má sílu rozdrtit všechno, co se mu nelíbí. Jako například Kristus,
Jeho levá Višudhi se projevuje Jeho vztahem k Máří Magdaléně. Když vystoupil a
řekl: „Ti, kdo nespáchali žádný hřích, ji mohou kamenovat“, projevil svou sílu.
Jejich vlastní hřích ty lidi zcela rozdrtil, nemohli nic dělat, protože tu byl
hřích. A ten hřích pocházel z levé Višudhi. Nebyla v nich žádná čistota. A když
chybí čistota a člověk, který je tak čistý, řekne takovou věc, všichni tito
lidé ztratí veškerou sílu. Nemohli ani kamenovat. Později se Jeho sestra
narodila jako Draupadí, a to velmi blízko místa, kde jsme byli, Vani. Víte,
když jsme viděli... Gavine, vzpomínáš si, když jsme jeli do Nágpuru? Narodila
se blízko Vani, a díky tomu je tam veliký chrám. Jmenovala se Draupadí a vy
víte, jak se Šrí Krišna snažil chránit Její cudnost. Slyšela jsem, že se lidé
také snaží říkat něco proti Máří Magdaléně a Kristovi a všechno možné. Je to
známka úpadku našeho rozumu a naší morálky, že nedokážeme v žádném vztahu vidět
čistotu. V žádném vztahu nedokážeme vidět čistotu. Jako sahadžajogíni si to
tedy musíme více rozvinout. Místo toho zjišťuji, že se lidé, zejména na Západě,
snaží spekulovat, koho za koho provdat. Že takové vztahy vznikají, je špatně.
Není třeba domlouvat svatby a hrát tyto romantické hry a podobně. Pokud má vzniknout
manželství, stane se to. Nekazte ale atmosféru. Někteří lidé jsou jako
dohazovači, snaží se domlouvat manželství a jsou velmi pyšní, že zařizují
sňatky, toho s tou a té s tím. Není to žádoucí. Nemělo by se to dělat. Na
neustálém domlouvání svateb není nic ctnostného. Když přijde čas na svatbu,
dojde k ní. V době Mohameda Sáhiba vyvstala velká otázka, protože bylo velmi
málo mužů, ale mnoho žen všech věkových skupin. A nevěděli, co dělat, jak ty
dívky zachránit, protože mnoho mužů zemřelo ve válce. Ptali se tedy: „Co máme
dělat v této katastrofální situaci, kdy je zde tolik žen, ale velmi málo mužů?“
Řekl: „Dobrá, můžete si vzít čtyři nebo pět žen jakéhokoli věku.“ Protože žít
podle dharmy znamená žít ve společensky schváleném svazku, ne bez manželství. Řekl
tedy: „Dobrá, můžete se oženit až pětkrát, ale musíte se oženit, nemůžete žít
bez sňatku.“ A proto trval na tom, aby byli všichni sezdaní a nežili ve vztahu
bez manželství, což byl hřích. Jenže dnes si muslimové myslí, že mají právo
vzít si pět žen, i když je mužů víc a žen méně. To je špatně. Musíte najít
řešení. A v té době dokonce i vztah mezi sourozenci musel být vymezen, protože
měli velký problém. Řekl tedy: „Takže, děti stejných rodičů se vzít nemohou,
ale bratranci a sestřenice ano.“ V té době. Ale doba se změnila, je jiná doba.
Nejsme ve válce, nic takového se neděje. Není takový problém. Rozviňme si tedy
čistý bratrsko-sesterský vztah. Když jsme poprvé slavili Divali, požádala jsem
lidi, aby si každý našel jednu sestru. Každý muž musel mít jednu sestru, najít
si jednu. A tehdy jsem řekla: „Začněme takto, až se příště sejdeme v den,
kterému se říká Rakhi Púrnima, uvážete na ruku týchž bratrů a sester rakhi. V
Indii jsme to také tak udělali a fungovalo to velmi dobře. Tam jsou ale tyto
vztahy velmi silné. Jednou Dhumal uvázal rakhi Raulbáj. A když teď i Já něco
řeknu Raulbáj, nelíbí se mu to. Dosáhlo to až takové míry. Je to tak milé. A i
Dhumalova žena si Raulbáj váží jako starší sestry. Je to velmi sladké. Takovým
způsobem vzniklo mnoho vztahů. A v následujícím roce se Raulbáj stala sestrou
jednoho z našich správců, který už jím není. A ona ten vztah udržovala dál a
oni také, představte si. Celé je to o tom, že tento vztah je tak výjimečný, tak
blízký a tak čistý. A takový vztah by si měl každý rozvinout s ženou, s
jakoukoli ženou nebo přítelem, kterého chcete mít. Měli byste si pamatovat, že
nemůžete překročit určitou hranici, musíte mít marjádu. Jinak se stanou bratry
a sestrami a pak se vezmou. To není možné. Musíme mít tedy hranice. To je velmi
důležité. V Sahadža józe musíme mít marjády a hranice. A jednou z nich je, že
jakmile jednou někoho nazvete bratrem nebo sestrou, jedná se o naprosto čistý
vztah. Když půjdeme trochu dál, tak vztah, jak jsem vám řekla už dřív, s
mladšími bratry vašeho manžela je právě takový, jsou jako vaši mladší bratři.
Všichni manželovi mladší bratři, nebo sahadžajogíni, kteří jsou mladší než váš
manžel. A naopak - všechny ženy, lze říci, manželky všech mužů, starší ženy,
starší než vaše ženy, jsou jako sestry, starší sestry. Tento vztah je tak
sladký a dává vám jistou míru pochopení, jaký odstup si s kým udržovat, s kým
být svobodný a u koho se chovat zdrženlivě. A to je třeba udržovat tak
nádherným způsobem, aby se tato čistota nezkazila. Držíte se čistých standardů.
Čistota je výživa Sahadža jógy, výživa vašeho růstu - čistota. Čistota je pro
nás tou nejdůležitější věcí, čistota ve všem. Pokud jste čistí, nebudete dělat
nic, co je falešné, co je, nebo spíš, co není čisté. Nejprve budete tedy sami
čistí a přijmete čistotu, budete si vážit čistoty, budete posilováni čistotou.
Nebudete spolupracovat nebo se snažit dělat kompromisy s žádnou nečistotou.
Proto je čistota jméno vaší Matky. Víte, že Mé jméno je čistota. A tato čistota
je taková, že prostě očišťuje, prostě čistí. Čistota by měla být taková, že
čistí, jinak tato čistota nemá význam. Například mýdlo čistí. Ale vy nečistíte
mýdlo. Čistíte mýdlo? Možná nějací blázniví lidé. Znám lidi, kteří myjí dokonce
i kohoutek a také vodu. Takže voda je to, co očišťuje, voda očišťuje, čistí nás
fyzicky. Voda také odvádí jedy z jater. Voda je ohromný element, který
odstraňuje všechny problémy. Používáte vodu na tolik věcí. Víte, jak je účinná.
Takže Lakšmí, která očišťuje, se zrodila z vody. Proto jí říkali Marie, jak
jsem vám pověděla. A já se jmenuju také Nira, což znamená zrozená z vody.
Musíme tedy pochopit, že dnešním poselstvím je, že přijmeme čistotu. Neměli
bychom klamat sami sebe. Je snadné podvádět, ale měli bychom do sebe vstřebat
čistotu jako svou vyspělost, svou ozdobu, svou krásu, a ne jako něco velmi
namáhavého nebo obtížného. To ne! Měli bychom toho dosáhnout s velkým potěšením
a radostí. Jak se nám líbí vykoupat se nebo být čistí a upravení? Stejným
způsobem bychom se měli pokusit vyčistit své myšlenky. Jen pouhým zaměřením
pozornosti je můžeme vyčistit. Myšlenky je třeba vyčistit. Předně, proč vůbec
mít nějaké myšlenky? Ale i když je máte, mějte čisté a nevinné myšlenky. Když
už je musíte mít, nemějte myšlenky plné namyšlenosti, agrese nebo strachu.
Někteří lidé si myslí, že je velmi dobré mít strach. „Mám strach, bojím se.“ Je
to nečistota. Proč byste se měli bát? Znamená to, že máte napadenou levou
Višudhi. Není třeba něčeho se bát, není třeba něčeho se bát. Pokud jste nuceni
se bát, znamená to, že je s vámi něco v nepořádku. Pokud věříte, že Bůh je nad
vším, že jste realizovaná duše a že Bůh se o vás postará, že je váš Otec, že
vám otevřel bránu, čeho se potom bát? Mnoho lidí si myslí, že když se bojíte,
jste pokorní. Pokora je něco jiného než ustrašenost. To je něco úplně jiného,
nemá to nic společného s pokorou. Být pokorný je tedy něco jiného než bát se.
Pro sahadžajogíny je velmi snadné zjistit vibračním vědomím, co je strach a co
je pokora. Neboť pokora vám dá vibrace, ale strach napadne celou levou stranu.
Očištění naší mysli tedy přichází pomocí určitých metod porozumění sobě samému.
První porozumění, které musíme mít, je, že jsme se narodili do nějaké rodiny,
do nějaké společnosti, do nějakého takzvaného náboženství a podobně. Všechny
tyto vazby nám daly určité množství nečistot. Mohly nám dát ego, superego,
cokoli. Abyste svou mysl tedy udrželi čistou a prostou, používejte element
vody, jak je to jen možné. Pomáhá proti obojímu, egu i superegu. Používejte
element vody. A to je Lakšmí. Lakšmí je ta, která vám dává Mahálakšmí tattvu.
Jedině z Lakšmí vychází Mahálakšmí princip. A to po vyčištění prostřednictvím
Lakšmí procesu. Kristus řekl: „Chcete-li, mohu vám dát zlato, kusy zlata,
můžete s ním žít. Ale jen ti, kteří Mě milují, vstoupí do Království božího. A Já
s nimi budu jíst.“ To znamená - budu jíst pouze s těmi, kteří jsou čistí.
Nebudu jíst s lidmi, kteří nejsou čistí. Takový byl. Každá Inkarnace si je
vědoma toho, že musí být s čistými lidmi, že musí pomoci čistým lidem. On ale
také jasně řekl, že pokud chcete Lakšmí, můžete to mít, to znamená peníze. To
ale není Mahálakšmí. Takže ze stavu Lakšmí do stavu Mahálakšmí. Už jste získali
svou realizaci. Ani nevíte, kolik jste tím už získali. Mahálakšmí princip už
máte v sobě. A co je Mahálakšmí princip? O to jde. Mohu položit tuto otázku? Co
je Mahálakšmí princip ve vás? J: Je to všechno pro Ducha. J: Je to všechno pro
Ducha. Ne, ne. Vy přece máte sílu. Máte v sobě síly Mahálakšmí, víte to? J:
Dává potěšení. Hm? J: Dává potěšení. Prosím? J: Dává potěšení. Potěšení? ŠM:
Ne, ne, ne. J: Sílu dávat realizaci. Jen do toho, ještě trošku víc, víc.
Potěšení není síla. Potěšení je, čím se těšíte. Vy ale máte sílu Mahálakšmí. J:
Podporující sílu. J: Podporující sílu. To není síla. Síla znamená, že máte sílu
něco udělat. J: Sílu šířit Sahadža jógu. Sílu šířit Sahadža jógu, Matko. ŠM: To
je poněkud neurčité. J: Sílu dávat realizaci. J: Vyvíjet se, Matko. J: Vyvíjet
se. Vyvíjet se - to je ale vaše. Síla je to, co děláte ostatním. Právě jsem vám
to říkala. Znamená to čistit. Máte sílu čistit. Jak léčíte lidi? Tím, že je
čistíte. Rozumíte? Jen pomyslete na to, jak druhé čistíte. Tím, že s nimi
mluvíte, je čistíte. Čistíte je tím, že se druhých dotýkáte. Čistíte je tím, že
se na ně díváte. Jediný člověk, který je realizovaný, čistí celou atmosféru.
Atmosféra se čistí. Od té doby, co jsem tady, je dost teplo. Čistíte všechno.
Čistíte světlo. Všimli jste si toho? Probudili jste světlo. A jaké jiné síly
máte? J: Zvedat Kundaliní. To je probouzení. Víte, Kundaliní znamená mnoho sil.
Je mnohočetná. Čistíte sebe, druhé a sebe. J: Jsou tam ještě další síly. ŠM:
Tak do toho, sem s nimi. Všichni tyto síly máte a nejste si toho vědomi. To je
na tom to nejlepší. Nemohu to pochopit. Co dál? J: Sílu ovládat čas, Matko. J:
Sílu ovládat čas. J: Ovládat čas, aby pracoval pro nás. To není síla
Mahálakšmí. To dělá někdo jiný. Řeknu vám kdo. J: Rovnováha. J: Dává rovnováhu
mezi egem a superegem. To je pravda. Je to jedna z nich. Je to však síla gurua.
Jedná se ale o sílu gurua. Rovnováha přichází od gurua. Víte, že Mahálakšmí je
voda. Tak na to zkuste přijít. J: Čistit. To už bylo. Čištění už jsme měli. Co
dalšího dělá voda? J: Spokojenost. Teď se k tomu dostáváme. Hasí žízeň,
duchovní žízeň. Můžete hasit duchovní žízeň lidí, to je ohromná síla. Protože
když dáte realizaci, hledání je u konce. Jasné? Pojďte, další. Jaké další síly?
Pomyslete na vodu. Výživa. Vyživujete. Dáváte lidem duchovní výživu
prostřednictvím vlastní síly. I když tam jen stojíte, vyživujete ostatní. Dále
je rozpouštědlem. Rozpouštíte jejich ego, rozpouštíte jejich superego. Všechny
tyto síly jsou po realizaci vašimi silami. Jen na to pomyslete. Co dále? J:
Božství. To je velmi neurčité, protože Božství... lidé neporozumí, jak to
souvisí s vodou. Pojďme na to tedy odjinud. Co dalšího? J: Zklidnit emoce. J:
Ochladit emoce. Stanete se zklidňujícím člověkem. Velmi dobře. Velmi dobře.
Stanete se ochlazující osobností. Máte ochlazující efekt. Co dál? J: Nosit
druhé. Můžeme druhé nést. Ano, velmi laskavě. A některé také utopit. Ponořit je
do lásky, do oceánu. Ano. Můžete je ale také postrčit dvěma rychlými skoky. To
je také možné. Voda má další ohromnou kvalitu - že proniká až do nejmenších
částeček. Jde ke kořenům. Je nasávána do kořenů. Díky síle Mahálakšmí tedy
jdete ke kořenům onoho člověka. Prostě víte, odkud ten problém pochází, vrhnete
se na něj. Je to ve skutečnosti vědomí, je to inteligence, která nasaje pravdu,
jejíž část se osvítí. A vy pochopíte, kde je problém, jdete prostě ke kořenům a
nasajete to, dokážete se do toho snadno vnořit. Pronikáte. Chápete, když sedíte
v blízkosti nějakého člověka, řeknete Mi: „Matko, je napadený tady vzadu,“ a
ten člověk o ničem neví. Pronikli jste. Vaše osobnost pronikla do toho člověka.
On nic neví. Pronikli jste do toho člověka a vnímáte kořeny jeho problému. Voda
vtéká do té bytosti. Božská voda teče do té bytosti a díky této božské vodě
cítíte blokádu a pak můžete říct, je napadeno tohle, tamto... Takže pronikání.
A dále je to lesk vody. Vaše kůže se začne lesknout, začne zářit. A to poslední
je odraz. Člověk, který vás uvidí, uvidí svůj vlastní odraz. A dostane strach.
Někdy se to u Mě stává. Nechci pro nikoho nic špatného, ale někdy ze Mě lidé
mají zbytečně strach, protože uvidí svůj odraz. Takže když vás potkají, uvidí
svůj odraz a mohou být velmi agresivní, protože vidí svůj odraz. Mohou být na
vás velmi tvrdí, protože vidí svůj odraz. A je-li voda průzračně čistá, uvidíte
hloubku toho člověka. Když jste čistý sahadžajogín, vnímáte tu hloubku jasně a
skrze ni vidíte, jak Duch září. Toto jsou kvality vody uvnitř nás. Zejména Já
ve svém těle, řekla bych, té vody shromažďuji víc, abych chránila čakry.
Kdybych neměla v těle vodu, mohla bych mít problém. Takže funguje jako tlumič.
Také uklidňuje buňky vaší pokožky; lze říci, že zklidňuje epitel vaší sliznice.
Víte, když chybí vlhkost, trpíte na dutiny. Zklidňuje všechno. A existují další
síly vody, které známe. Když vyjde z vašich očí, vyjadřuje váš soucit, vaši
lásku, vaše emoce. Je to jediný element ze všech, který vyjadřuje emoce. Mám na
mysli sílu vody. Voda má také další kvalitu, fyzici ji znají jako hydrostatiku,
má tlak. Vytváří tlak. A člověk, který je sahadžajogín, bude určitě vytvářet
tlak na druhé. Nebude vůči druhým agresivní, ale bude tu tlak. A když druhý ten
tlak přijme, bude z toho mít výhodu. Když ho ale nepřijme, bude se cítit
utlačený a trochu ovládaný. Vaši sousedé, členové rodiny cítí zpočátku tlak,
protože tělo získá něco jako váhu a tak se z vody vytváří guru tattva. A pokud
je tam i sůl, pak váží guru princip ještě víc. Takže o vodě bychom si dnes měli
uvědomit, že je velice posvátná, používáme ji také při našich púdžách, a
zejména toto symbolizuje Kundaliní. Kundaliní je totiž džbán na vodu neboli
nositel - Vodnář. A toto je věk Vodnáře. Jak důležitá je tedy voda. A voda je
nositelem Boží lásky. Je nejlepším nositelem. A toto je věk Vodnáře, což
znamená, že Kundaliní je stvořena z Božské vody. Takže celá dnešní oslava
Lakšmí nás má přivést k pochopení, že Ona se v nás stala Mahálakšmí. Díky tomu
máme hodně sil, jichž si nejsme vědomi. Chci říci, že si nejsme vědomi, že jsme
realizované duše. Někteří z nás to neví. A že máme v sobě tyto síly, že můžeme
pronikat do druhých. Můžeme svou osobnost promítat do druhých. Můžeme zjistit,
co s nimi není v pořádku. Můžeme se dovědět něco o sobě. Můžeme jít do sebe.
Naše pronikání je takové, jako když se pohybuje voda. Stále teče. A to je velmi
důležité, že bychom si měli být vědomi svých sil, kterých jsme dosáhli. Začneme
si pak vážit sami sebe a pak se přidá Rádžalakšmí a pak se přidá Gruhalakšmí a
přidá se všechno ostatní, když si uvědomíme, co jsme získali - jakou sebeúctu,
jakou důstojnost. Dává nám tedy důstojnost, Mahálakšmí nám dává důstojnost. A
tak začneme rozumět hodnotě lidské důstojnosti. Měli bychom si také uvědomovat,
co znamená lidská důstojnost, že nemůžeme urážet lidskou důstojnost. Jako lidé,
kteří druhým pořád nadávají. To je proti lidské důstojnosti. Nebo se stále
snaží prosazovat a dělají druhým ze života peklo. To je proti lidské
důstojnosti. Musíte zdobit život druhého, musíte ho učinit krásným, musíte ho
učinit radostným a šťastným, učinit každého šťastným, ne stále do někoho rýt.
Když sekýrujete, to není Gruha Lakšmí; to není Gruha Lakšmí. Nesekýrujte druhé:
„Udělej to a ono, postav se, co děláš, postav se tady, pojď sem!“ To všechno je
nesmysl. Proč někoho k něčemu nutit? To nejdůležitější je lidská důstojnost.
Musíte ctít lidskou důstojnost. A je to možné, protože teď máte sílu
Mahálakšmí. Ti, kteří nemají důstojnost, ji od vás mohou získat, protože vy
jste důstojní. Máte-li smysl pro důstojnost, nikdy nebudete urážet důstojnost
druhých. Kvůli maličkostem, malichernostem urážíme druhé. „Proč jsi dal mýdlo
sem? Proč jsi udělal tohle, proč tamto?“ Na druhé straně druzí možná nemají
důstojnost a dělají věci jako zvířata. Oba případy jsou špatně. Musíme mít
úctu, s tou dosáhneme nejlepších výsledků vůbec. Nejlepší je, máte-li úctu a
lásku, pak vzrůstá důvěra a důvěru je třeba udržovat. Tímto způsobem lidská
důstojnost podporuje růst sahadžajogína. Musíme si vážit každého sahadžajogína,
protože jsme všichni svatí; važme si jeden druhého, s naprostou úctou, vždyť
jsme všichni svatí. Nevím, zda si uvědomujete, co vám teď říkám. Každý z vás je
schopen dát realizaci celému světu, kdokoli z vás. A pokud si to uvědomíme,
musíme si vážit sebe i druhých. Neměli bychom mluvit o druhých lehkomyslně,
dělat si z nich legraci. Obzvlášť v případě vaší Matky, k Ní se nemůžete chovat
neuctivě. Tohle byste měli vědět, na Západě je to důležité. Je velmi důležité,
abyste o tom věděli. Nedávno jsem někoho opravovala a Hugh mu pak řekl: „Máš
veliké štěstí, že tě Matka opravuje; máš velké štěstí, že tě Matka opravuje a
něco ti říká.“ Protože jste naivní, víte, proto začnete mluvit neuctivě.
Především musíte ctít důstojnost vaší Matky, To je velmi důležité. A to vám dá
tu největší důstojnost. Říkám vám to, protože pokud to nebudete dělat, nebudete
zdárně růst. Takže tento bod je velmi důležitý. Jako když jde třeba někdo v
Indii do chrámu. Nebo jdou... Například dnes přišla ona nebo někdo... bylo by
lepší, kdyby si oblékly krásné šaty. Víte, vždyť jdete do chrámu! Tehdy se
ozdobí různými šperky, vším možným. To je den, kdy musí projevit veškerou
důstojnost. Takže by nikdo neměl přijít s rozcuchanými vlasy nebo něčím
podobným. Není to správně, protože všechny tyto věci jsou důležité, jak
projevujete svou úctu. Jakým způsobem se musíte oblékat, jak být
reprezentativní, protože tyto věci... Někteří řeknou: „Ó, já žiju Duchem,
nemusíme být upraveni, protože žijeme Duchem.“ Duch je ten nejupravenější. Dává
do pořádku všechno kolem. Dává vše do pořádku. Vše dává na správné místo, do
souladu, do jednoty, vzniká z toho krásná melodie. Jak může být chaotický
člověk nazýván duchovním člověkem? Nemůže! Je-li někdo chaotický, i v jeho domě
a jeho věcech bude chaos, musíte vědět, že je v nich nějaký bhút, zcela určitě.
Ale nesmíte se stát opakem, být natolik úzkostliví, až všechny otrávíte. To je
druhý extrém. Neměli byste dělat ani jedno. A já na tom trvám, jelikož je to
velmi důležité pro egoisticky orientované lidi, protože z těch se může stát
cokoli. Jednou jsem jela po King’s Road a byla jsem překvapena, jak se lidé
oblékají. Myslí si, že jak se oblečou, takoví jsou. To znamená, že musí být
opicemi, když se oblékají tímto způsobem. Pokud v to věříte, musíte být spořádaní
lidé, musí být ve vás slušnost. Dnes jsme si řekli o tom, jak se z Lakšmí stala
Mahálakšmí. Neplatí ale, že pokud do něčeho vyrosteme, to ostatní zmizí. Není
pravda, jak si někteří myslí, že když se stanou duchovní bytostí, Lakšmí tattva
zmizí, tak to není. Musíte být důstojnou osobností. Slušně oblečeni v souladu s
vaším postavením a způsobem života. Nemělo by v tom být žádné, jak tomu říkáte,
pokrytectví, žádná přetvářka. Žádné výstřední, nesmyslné chování, jako třeba,
když si někdo myslí, že primitivním životem a podobně udělá na druhé dojem. Tím
nikoho nezaujmete. To je postoj žebráka. Pokud budete jako žebráci, jen do vás
vnikne nějaký žebrácký bhút. Nemají se z nás stát žebráci, ani nějací frajírci,
ale sahadžajogíni, důstojní lidé. Máme sebeúctu a žijeme důstojně. Proto musíme
být čistí, transparentní, upřímní, musíme být upřímní sami k sobě, zcela
upřímní. Voda je k sobě velmi upřímná: všechno, co do ní vložíme, je vidět.
Přidáme-li do ní barvu, ukáže to. Dáme-li do ní bahno, ukáže to. Musíte být
velmi upřímní, upřímní sami k sobě, a tímto způsobem by z vás měla vyrůst
osobnost, která je příjemná, krásná, pronikající, to ano, avšak velmi příjemně
osvěcující. Protože Mahálakšmí tattva sama o sobě je osvícením v našem vědomí.
Takový člověk nemůže být idiot. Pokud je idiot, není to sahadžajogín, určitě
ne. Idiotický člověk nemůže být sahadžajogín. Hlupák, roztržitý, to vše musí
odejít. Pokud máte být sahadžajogíni, nemůžete říkat: „Óóó, já vím, já vím.“
Tyto nesmysly by měly zmizet, neměli bychom je mít. „Lakšany“ nebo jak nazýváte
ty příznaky, můžeme říct... Jak nazýváte lakšany? Způsob, jak rozpoznáte
sahadžajogína? To bude jako Laskšmí putra - syn Lakšmí, jako král. To
neznamená, že má vše pro sebe, ne, tak to není. Král dává. Štědře obdarovává. Je
proslulý svou štědrostí. Není proslulý tím, kolik si nahrabe, že ne? Je králem,
to znamená, že dává. Měl by tedy být „cool“, pohodovou osobností. Neměl by být
chladný jak led. Měl by být „cool“, ne vznětlivý. Ti, kteří jsou vznětliví...
viděla jsem zde lidi, kteří se hned uchylují k násilí. Násilí je pro
sahadžajogíny naprosto nepřijatelné. Bez debat! Ani když vás někdo udeří, vy
byste neměli oplácet. Máme své způsoby, jak je bít. Neměli byste ale oplácet.
Neměli byste se jim stavět na odpor. Ale pokud jste sahadžajogíni, nesmíte na
nikoho používat násilí. Ani slovní. Někteří jsou takoví, že provokují slovem.
Pochopte, že tohle všechno musíte napravit. Je to důležité, protože vy zítra
budete ukazovat světu, co znamená Sahadža jóga, ne Já. Musíme se tedy zasvětit
své očistě, oslavování sebe samých, protože voda oslavuje, dává vám slávu.
Vypadáte všichni tak krásně, září vám tváře, vidím to na vás, Kanti Rupena
Samsthita. Řekl: „Ya Devi Sarva Butheshu Kanti Rupena,“ zář na tváři, světlo. A
to je to, co zde vidím na vás všech. Už to máte, ale musí to být i uvnitř vás.
Pak člověk, který je realizovanou duší, vám nemusí přísahat, že jí je. Lidé
zkrátka poznají, že je realizovanou duší. Nemusíte to nikomu říkat, lidé to
poznají z toho, jaký je. Dnes jsme probrali mnoho bodů. Doufám, že si je opět
poslechnete, protože přednášky Šrí Mátadží jdou jedním uchem dovnitř a druhým
ven. Díky Bohu mám způsob, jak je zachovat. Doufám, že si tyto kazety vezmete a
budete je poslouchat, jednu po druhé, každý den. A také konat, ne plánovat na
papíře nebo v hlavě, musí to vejít do srdce. Takto všichni dospějete v nádherné
děti. Jen počítám, Sir C.P. bude opět zvolený na čtyři roky a pak budu muset
odejít. Budou to sotva tři roky, a až uplynou, už nebudu moci jezdit do Velké
Británie tak často. Odpovědnost přejde hlavně na vás. Doufám, že spolu ještě
nějaká Divali oslavíme. Nechť vám Bůh žehná! J: Matko, mohu se na něco zeptat?
Šrí Mátadží: Ano, ano, prosím. J: Často se říká, ať nereagujeme na násilí, což
je v pořádku, když někdo páchá násilí na nás. Ale co dělat, když někdo páchá
násilí na někom jiném? Co dělat pak? ŠM: Jakže? J: Pokud někdo páchá násilí na
někom jiném, měli bychom jen přihlížet a dovolit to, nebo co bychom měli dělat?
Šrí Mátadží: Dejte jim bandhan. Máme svoje metody k boji s těmito věcmi. Dejte
jim bandhan, Dejte jim bandhan, takhle, zvedněte jim Kundaliní. J: Děkuji.
Nejde mi o sebe, u mě je to v pořádku, ale jde-li o dítě... ŠM: Sledujte tu
hru. J: Ano. ŠM: Jasné? J: Ano, děkuji. ŠM: Nechte je bojovat. Co můžete dělat?
Nechte je, ať se spolu srovnají sami, chápete? J: Co si myslíte o vojenské
službě ve vyspělých zemích, Matko? ŠM: Cože? Co říkal? J: Ptá se na vojenskou
službu. ŠM: Je to hloupá věc, kterou musíte dělat, protože jste se narodili v
této hloupé zemi. To bylo vaše hloupé rozhodnutí narodit se tam. Pak musíte
dělat tyto hloupé věci podle vaší země. V Indii také musíme dělat některé
hlouposti. Ne takové, ale jiné. Pokud jste se narodili v hloupé zemi, jako je
Francie, je lepší to udělat. Další, kde to mají, je Švýcarsko. Nikdo zatím
neútočil na Švýcarsko, víte, přesto mají tuto vojenskou službu, protože
okrádají lidi o peníze, a mají ty banky, takže musí ukázat, že mají armádu na
obranu peněz. J: Máme alternativu: můžeme napsat vládě a... ŠM: Ne, ne, lepší je
dát bandhan, psát je zbytečné. To je pořád ještě něco mentálního. Šubitujte to.
Vaše vláda se teď mění. J: Ano. ŠM: Hodně se to změnilo. J: No... ŠM: Mnohem
lepší, teď. J: Možná ano. ŠM: Mnohem rozumnější, že ano? J: Ano. ŠM: Takže -
modlete se za ostatní vlády. Všechno se vypracovává. Všechny ty hloupé věci tu
dosud jsou, co dělat? Musíte teď jít na vojenský výcvik? J:Ano, možná, Matko
.... [jiný jogín navrhuje civilní službu]. ŠM: Navrhovala bych jednu věc. Víte,
když... pokud budete muset jít na vojnu, nevadí. Tam nikoho nezabijete, je to
jen legrace. Je to jako komedie. Takže nic špatného. Meditujte, dělejte
všechno. Není to nic vážného, je to vše jen fraška. Udělejte si dovolenou.
Berete to tak vážně, vždyť nejdete do války! Žádná válka už nebude. Nechte je
hrát celou tu frašku. Nějaké další otázky? Všechno se hodně zklidnilo. Síla
vody vám stoupá vzadu po zádech. No a teď bychom měli provést púdžu. Dnešní
púdžou si musíte rozvinout Mahálakšmí tantru /tattvu?/. Všechny tyto síly se
musí prokázat praxí, proto provádíme tuto púdžu. Rozumíte? Už jsem vám
vysvětlila, co znamená Mahálakšmí princip. A všechny tyto síly se ve vás musí
probudit. Stále natáčíte?
