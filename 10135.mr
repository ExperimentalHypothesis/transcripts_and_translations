22 जानेवारी 1979
Talk to Sahaja Yogis
Bombay YMCA, Mumbai (India)
Talk Language: Marathi | Transcript (Marathi) - Draft

1979-0119 आत्म्याला मिळवल्या शिवाय परमेश्वर 

लंडनहून मुंबईला यायचं, म्हणजे फार बरं वाटतं कारण लंडन म्हणजे फारच गजबजाटलेलं, आणखी अत्यंत यांत्रिक शहर आहे. आणि तिथल्या लोकांची एकंदर प्रवृत्ती सुद्धा यांत्रिक झालेली आहे. मग मुंबईहून कळव्याला यायचं हे त्याहून बरं वाटतं, कारण शहरातून जी स्थिती आज लोकांच्या मनाची आणि श्रद्धेची होत आहे ती पाहून असं वाटतं कुठेतरी दोन चार मंडळी खऱ्या श्रद्धेची असतील अशा ठिकाणी जावं.

आमचा सहजयोग हा खेड्या पाड्यातून होणार आहे, शहरातून होणार नाही, हे मागे मी बोलले होते आणि त्याची प्रचिती आज आम्हाला येत आहे. आता तुम्ही मुंबईच्या थोडे जवळ असल्यामुळे थोडेबहुत शहराचं वातावरण आलेले आहे तुमच्यात, पण तरी सुद्धा ह्या प्रसन्न नैसर्गिक वातावरणात राहणार्या लोकांना परमेश्वराची जाणीव सतत असते. परमेश्वर आहे किंवा नाही त्याबद्दल आजपर्यंत जे काही आपण वाचत आलो होतो, त्यात काही अर्थ आहे की उगीचच आपल्याला काहीतरी भुलवण्यासाठी म्हणून लोकांनी हे ग्रंथ लिहिले आहेत हे पडताळून पाहण्याचा आणि त्याची पुर्ण पणे प्रचिती घेण्याची ही वेळ आहे. कारण आपण देवाच्या नावावर अनेक उपटसुंभ लोकंच बघत असतो. देवळात गेले की तुम्हाला पैसे द्यावे लागतात, दोन पैसे द्या तेव्हा तुम्ही देवळात जाणार. एखादा जर श्रीमंत मनुष्य देवळात आला तर लगेच त्याच्या गळ्यात पहिल्यांदा हार, सगळ्यात मोठा हार देवाचा त्याला घातला जातो. तसं काय देवाला सुद्धा पैश्याचं सगळं काही समजतं, त्यातनं तो जर एखादा मोठ्या मोटारीत आला तर त्याला आणखीनच फार जवळ समजलं जातं. पण देव हा भावेचा भुकेला आहे, त्याला पैसा अडका आणि बाहेरची श्रीमंती समजत नाही. त्याला श्रद्धेचीच श्रीमंती समजते. तो श्रद्धेचा भुकेला आहे आणि श्रद्धाच त्याला ओळखु शकते. आता श्रद्धेचा अर्थ म्हणजे अंधश्रद्धा नव्हे. म्हणजे कोणीही घरात आला, कोणि बुवा आला, अंगाला फासुन कुठलीही कसलीही घाण आणि त्यानी येवून सुरू केले की मी फार मोठा गुरू आहे, अमकं आहे तमकं आहे लगेच लोकांची डोकी त्याच्या पायावर अशी फुटतात जसे काही नारळ फुटत असतील. आपल्या देशातील लोक फार भाविक आहेत आणि भोळे आहेत पण धर्म भोळे असायला पाहिजे नुसते भोळं असुन चालत नाही. धर्म भोळ्याचा अर्थ असतो आपण धर्म ओळखला पाहिजे. पहिल्यांदा आपण ओळखले पाहिजे की कोणत्या माणसा समोर आपण आपली मान वाकवली पाहिजे. कोण खरा गुरू आहे आणि कोण खोटा आहे. प्रत्येक रस्त्यावरचा मनुष्य गुरू असु शकतच नाही. कदाचित तो आपल्याही पेक्षा खालच्या दर्जाचा मनुष्य असेल. जो मनुष्य दुसऱ्याच्या पैशावर उपजीविका कढतो तो मनुष्य धर्म गुरू किंवा धर्माशी संबंधित असू शकत नाही.

अहो तुम्ही सुद्धा थोडेसेच पैसे जरी कमावले तरी सुद्धा आपल्या स्वतःच्या पायावर उभे असता. तुम्हाला सुद्धा इतकं स्वतः बद्दल वाटतं की आम्ही कोणावरती असं अवलंबून राहणार नाही. मग जी मंडळी अशा प्रकारे तुमच्या पैशांवर जीवंत राहतात ती मंडळी तुम्ही जाणलं पाहिजे की कुठलेतरी उपटसुंभ आणि अत्यंत हलक्या दर्जाची आहेत. ते तुमच्या जवळील पैसे घेतात आणि तुमच्याच जीवावरती राहतात, अशा हलक्या लोकांना गुरू माणनं किंवा त्यांनी तुम्हाला सांगितले की आम्ही फार मोठे गुरू आहोत, आम्ही हे करतो ते करतो मोठ्या मोठ्या गोष्टी केल्या, आणि तुम्हाला जर त्यांनी भूलवलं तर ते लक्षात आलं पाहिजे की हा मनुष्य मुळीच धार्मिक असु शकत नाही. दुसरं असं आहे की धार्मिक माणसाबद्दल किंवा अशा संन्यासी लोकांबद्दल असं म्हटलेलं आहे की त्याला गावात मुळीच रहायला दिले नाही पाहिजे. जे गृहस्थ लोकं आहेत त्यांनीच गावात आलं पाहिजे. सीतेनी, एक वाल्मिकी रामायणात सांगितले आहे की कोणताही संन्यासी दारात आला तर त्याला दारात ठेवायचं, त्याने गावात राहिले नाही पाहिजे. गावाच्या वेशीबाहेर त्याने राहिले पाहिजे आणि तेही एकच रात्र. गावाशी संबंध जर संन्यासाचा आला तर तो मग संन्यासी कसा? हे तिने, रावणाने तीला लुबाडले होतं तेव्हा ते लक्षात ठेवून त्याचं ते वर्णन केलेलं आहे की हे लोक जे असे कपडे घालून तुमच्या समोर उभे राहतात हे खरोखर म्हणजे तुम्हाला लुबाडण्यासाठीच संन्यास घेऊन आलेले असतात. खरं पाहिलं तर असे कपडे घालण्याची गरज काय? जो मनुष्य आतुन पुर्णपणे संन्यस्त भावाचा आहे त्याला कशाचीच वाड नाही. जो आपल्या मध्ये मस्त बादशहा आहे त्याला काय गरज आहे असे कपडे घालून फिरण्याची आणि तुम्हांला फसवण्याची?

पण माणसामध्ये उपजतच ही बुद्धि असते की परमेश्वर म्हणुन कोणीतरी आहे. विशेषतः खेड्यातल्या लोकांना निसर्गाची एवढी सवय झालेली असते, रोज त्यांचा संबंध निसर्गाशी (येतो). पाउस आला तर शेती होणार, जर शेती चांगली नाही झाली, जर जमीन चांगली नसली तर त्याला ते म्हणतात पृथ्वी आमच्या वर रागावलेली आहे. जर एकदम कुठे आग लागली तर ते म्हणतात की आगीचं आमच्या वरती काहीतरी कोप झालेला आहे, देवीचा आमच्यावर कोप झालेला आहे. घरात जर कोणत्या रोगाची साथ आली तर ते म्हणतात की कोणत्या तरी कोपानेच हे आम्हाला सगळं भोगावे लागत आहे. अशा परिस्थितीत मनुष्याला निसर्गावरती विश्वास येतो आणि निसर्ग म्हणजे परमेश्वर असं समजून तो परमेश्वराची पुजा करु लागतो. परमेश्वराची जाणीव असणं हे जरी अत्यंत मोठं असलं तरी सुद्धा परमेश्वर आपण बनवू शकत नाही. परमेश्वर आहे तसाच आहे त्याला आपण म्हणायचं की आम्ही परमेश्वराला असं घडवु परमेश्वर म्हणजे असा तशी गोष्ट नाही. जसा परमेश्वर आहे तसाच तो आहे. फक्त आपण काय करू शकतो की परमेश्वराच्या ध्यानात जर आपण बसलो आणि परमेश्वराचं जर पाचारण केलं तर तो जसा आपल्या समोर येवुन ठाकेल तसा आपण त्याला ओळखता आलं पाहिजे. ही मात्र सुबुद्धी तुमच्यात यायला पाहिजे आणि ती तुमच्यात जाणीव यायला पाहिजे आणि ते तुम्हांला ओळखता आलं पाहिजे इतकंच नव्हे तर ते तुम्हांला जाणवलं पाहिजे त्यासाठी काय करण्यासारखे आहे? काय करावे लागेल? आता मला जर तुम्हाला बघायचं असेल तर मला डोळे उघडावे लागतात. ह्या डोळ्यांनी मला बघावं लागतं की तुम्ही कोण? कुठुन आलात? तुम्हाला विचारावं लागतं, तुम्हाला प्रश्न विचारावे लागतात की तुम्ही कुठे राहता? तुमचं गाव कोणतं? मी तुम्हांला कशी ओळखते? ह्या डोळ्यांमुळे!  जर माझे डोळेच उघडे नसते तर मी तुम्हांला ओळखलं नसतं. परमेश्वराला बघण्यासाठी आपल्या मध्ये एक दुसरे डोळे आहेत त्याला आत्मा म्हणतात. हे आत्म्याचे जोपर्यंत डोळे उघडे नाही तोपर्यंत आपण परमेश्वराला बघु शकत नाही ओळखु शकत नाही. आत्मा जोपर्यंत आपल्या मध्ये जागृत होत नाही त्याची ज्योत जोपर्यंत आपल्या समोर येत नाही तोपर्यंत आपण जो म्हणून परमेश्वर मानतो त्याच्यात काहीतरी खोटेपणा आहे, त्याच्यामध्ये खरेपणा एवढा राहत नाही किंवा असं म्हणता येईल की परमेश्वराच पुर्ण असं आपल्याला ज्ञान होवु शकत नाही. थोडसं होतं, जसं जरासा कोणी अंधळा असला त्याला थोडसं दिसतं, तसंच आहे. म्हणून पुर्णपणे जोपर्यंत आपले डोळे उघडत नाही तोपर्यंत आपल्याला आत्म्याचे चक्षु मिळत नाही, डोळे मिळत नाही, तोपर्यंत आपण परमेश्वराला ओळखु शकत नाही. पण आपल्याला असं वाटतं की आपण देव्हार्यात देव ठेवला हाच आपला परमेश्वर आहे, ह्याला भजत गेलं की झालं. पण तो आपण तिथे बसवल्यानंतर आपलं वागणं कसं असतं? आपण खुन करू किंवा मारामाऱ्या करु किंवा काहीही करू तरी आपल्याला वाटत परमेश्वर हा आपलाच आहे, कारण तो आपल्या देव्हार्यात आहे. जावुन त्याला परत काहीतरी दिलं की झालं. मग काही कोणाला असं वाटत नाही की आम्ही खोटं बोललो कि चोर्या केल्या की मारामाऱ्या केल्या की दुसऱ्याच वाईट चिंतीलं. आणि आता काहीतरी माझ्या हातुन वाईट घडलेलं आहे असा विचारच मनात येत नाही कारण परमेश्वर हा देव्हार्यात आपण बसवलेला आहे ना, त्याला आरती केली की झालं, पुढचं काही बघायला नको. तो काय उठून आपल्याला मारत नाही. तेव्हा असला सोइस्कर परमेश्वर आपल्याला आवडतो. पण त्याने आपली काही सोय होत नाही. आपली स्वतः ची काहीच सोय होत नाही त्याने. आपल्या धर्माची काहीच सोय होत नाही. फक्त या संसारात राहण्याची सोय होते कशीबशी. पण नंतर तेही पुढे येऊन उभं राहतं, तेही संकट आपल्या पुढे येऊन उभं राहतं.

आता मनुष्याला विशेषतः आजार वगैरे आला की परमेश्वर आठवतो. जेव्हा अगदी सुखात असेल तेव्हा एवढा आठवत नाही पण आजार आला तेव्हा असं वाटतं माझं काहीतरी चुकले असेल बुवा, मला आजार कसा आला? काहीतरी मी आपथ्य केलं. मानसिक रोग जडले तेव्हाही असा विचार येतो, हार्टच ट्रबल झालं की असा विचार येतो, काय झालं माताजी? आमचं काय चुकलं? आम्हाला रोग का आला? खरोखर म्हणजे इतकी काय जाणून बुजून चुक केलेली नसते, पण तरीसुद्धा आंधळेपणा हा आहेच. कारण जर तुमचा आत्मा उघडलेला नाही तर तुम्ही आंधळेच आहात. परमेश्वरा बद्दल किंवा धर्मा बद्दल तुम्ही काय जाणता? जे काही जाणता ते सगळं काही अर्धवट आहे. म्हणूनच अशी व्यवस्था करायला हवी की ज्याने आत्म्याचे आपल्याला दर्शन होईल. ही व्यवस्था कोण करणार? आपण करू शकतो का? ही डोळ्यांची व्यवस्था आपण केलेली आहे का? हे डोळे कोणी दिले आपल्याला? परमेश्वरानेच दिले आहेत ना? हे नाक किंवा हे तोंड किंवा हे शरीर हे सगळं परमेश्वराने दिलेलं आहे, तुम्ही मिळवलेलं आहे का? तुम्ही काय केलं माणूस होण्यासाठी? जाणवरापासुन तुम्ही माणूस झाले ते कसे झाले? तुम्ही त्यासाठी काय केलं? तेव्हा परमेश्वरासाठी जे आपल्याला डोळे पाहिजेत, जे आपल्याला आत्म्याची ओळख पाहिजे ते सुद्धा परमेश्वरालाच करायला हवं. आपण त्या बाबतीत काय करणार? सकाळपासून संध्याकाळ पर्यंत उड्या मारून, किंवा देवाचे नाव घेवून किंवा देवाच्या आरत्या पुजा करून हे होणार नाही. आधी परमेश्वराला ओळखुन घेतल्यावर त्याच्या आरतीला काही अर्थ आहे, पूजेला काही अर्थ आहे. पण जर दिसतंच नाही की परमेश्वर आहे की दगड आहे की धोंडा आहे तर आपल्याला काय त्याने फायदा होणार? म्हणून आधी आत्मा हा ओळखला पाहिजे आणि आत्मा ओळखल्या शिवाय काहीही जमत नाही हे जोपर्यंत तुमच्या डोक्यात येणार नाही, जोपर्यंत हा विचार तुमच्या मनात बसणार नाही तुम्हाला माझी गोष्ट आवडणारच नाही.

आता हा आत्मा कसा उघडायचा? पुष्कळांचा असा प्रश्न असतो माताजी कसं करायचं? मी आधीच सांगितले आहे त्याबद्दल तुम्ही काहीही करू शकत नाही. हे परमेश्वराचं करणं आहे देणं आहे, त्यानेच आम्हाला शरीर दिलंय तोच आम्हाला डोळे देणार. तोच आम्हाला आत्म्याचे दर्शन देणार आहे आणि तो देतोच. त्याची वेळ यावी लागते. उद्या एखाद्या फुलाला काळजी बसली की माझं फळ होईल की नाही? कसं होणार काय होणार? त्याने काय फायदा आहे? जेव्हा त्याचं फळ होणार आहे तेव्हा आपोआपच त्याचं फळ होईल. तसंच तुम्हाला जेव्हा काही आत्म्याचे दर्शन व्हायचे असेल तेव्हाच ते व्यवस्थित वेळेवर होणार आहे आणि होत आहे. हजारो मंडळी सहजयोगाने पार झालेली आहेत म्हणजे त्यांचे आत्म्याचे त्यांना दर्शन झालेले आहे. त्यातनं त्याचा आत्मा बोलु लागला. पार झाल्या शिवाय किंवा परमेश्वराच दर्शन ज्याला आपण म्हणतो आत्म्याचे दर्शन, आत्मसाक्षात्कार, ते झाल्या शिवाय तुम्हाला परमेश्वराशी बोलता सुद्धा येणार नाही.

सकाळपासून संध्याकाळ आपण रामाचे नाव घेत बसलो पण राम कुठे आहे? रामाचे नाव घेण्याचा अधिकार प्रत्येकाचा आहे का? तुम्ही घेवु शकता का परमेश्वराच नाव प्रत्येक जण?  आता आम्ही म्हटलं की आम्ही प्राइम मिनीस्टरच नाव घेतो, तर काय उपयोग? ते काय धावुन येणार आहेत? ते काय तुमचे नौकर आहेत? परमेश्वराच जर का नाव घ्यायच असलं तर तो काय आपला नौकर नाही. त्याचाशी काहीतरी संबंध व्हायला पाहिजे. पहिल्यांदा विचारणा केली पाहिजे, त्याचाशी काहीतरी संबंध जुटला पाहिजे तेव्हा मग, जसे आपण प्राइम मिनीस्टर कडे जाताना परवानगी घेऊन जातो, त्याच प्रमाणे तुम्हालाही आधी परवानगी घेतली पाहिजे. परमेश्वराशी जोडला गेला पाहिजे, जर तुमचा संबंध परमेश्वराशी जोडला गेला नाही आणि त्याची तुम्हाला परवानगी मिळाली नाही तर जर तुम्ही त्याच्या दाराशी जाऊन, त्याचे नाव जोरजोराने घ्यायला सुरुवात केली तर त्याचे पोलीसवाले तुम्हाला धरतील की आहो! कोणत्या हक्काने आलात तुम्ही इथे? कशाला परमेश्वराला त्रास देता? म्हणून आधी आपल्या आत्म्याचे दर्शन घ्या, आत्म्याला जाणून घ्या, त्याच्यामुळे तुम्हाला कळेल की तुमच्या हातातूनच मुळी परमेश्वराची ही शक्ती वाहु लागेल. मग त्या शक्तीला प्रश्न विचारायचा की परमेश्वर आहे की नाही? तुम्हाला आश्चर्य वाटेल की जेव्हा ही शक्ती वाहु लागते आसा मोठा प्रश्न विचारल्या बरोबर जोरात ती शक्ती येऊन सांगते हो! आहे! हातात अशी झणझण झणझण वाहु लागते! कोणतेही असे प्रश्न जर विचारले तर ती शक्ती तुम्हाला उत्तर देते. म्हणजे तुमच्या लक्षात येते की ही शक्ती जी सगळीकडे सर्वव्यापी सर्वव्यापी शक्ती असं म्हणतात, जगामध्ये असं म्हणतात परमेश्वरा शिवाय पान सुद्धा हलत नाही ही गोष्ट अगदी खरी आहे!

कारण आत्म्याचा दर्शनानंतरच त्या शक्तीचं दर्शन होतं आणि तुम्ही ती शक्ती ओळखता आणि तिला पाहता आणि तिच्या, आपल्या हातातून जेव्हा ती वाहु लागते तेव्हा तिला तुम्ही पुर्णपणे गती देवु शकता. जेव्हा ही शक्ती तुमच्या आतून वाहु लागते तेव्हा तुम्हाला आश्चर्य वाटेल की तुमची मानसिक स्थिती, तुमची शारीरिक स्थिती एकदम ठीक होऊन जाते. सहजयोगात पार झाल्यानंतर फारच कमी मंडळी डॉक्टर कडे जातात. सगळ्यांच्या तब्येती अगदी उत्तम होऊन जातात. मानसिक त्रास असतील तेही ठीक होऊन जातात. इतकंच नव्हे पण घराची सुद्धा परिस्थिती सुधारते. प्रत्येक दृष्टीने परिस्थिती सुधारलीच पाहिजे. आता समजा आम्हाला उद्या इथे यायचंय पाटीलांच्या घरी तर पाटील आमच्या स्वागतार्ह सगळं स्वच्छ करतील, व्यवस्थित करतील, घराला ठीक ठीक साकारून घेतील. तसेच आहे, तुमच्यात जर परमेश्वराला यायचं झालं तर ते सुद्धा हे जे तुमचं शरीर आहे, जे मन आहे, तुमची जी बुद्धी आहे ती सगळी स्वच्छ होईल. ती स्वच्छ झाल्यावरच त्याच्यात परमेश्वर येवू शकतो. आणि ह्याच कारणामुळे पुष्कळ लोकांचे अनेक रोग बरे झालेले आहेत. पुष्कळ कठीण रोग आम्ही बरे केलेले आहेत आणि करतो. पण असं नाही की आम्ही रोगच बरे करतो. जर तुम्हाला परमेश्वराचं दर्शन झालं जर तुमच्यामध्ये आत्म्याचा प्रकाश पसरला तर आपोआप जो काही अंधार असेल, मग तो शारीरिक असो, मानसिक असो किंवा धार्मिक असो कोणताही अंधकार असला तो दूर होणारच. आपोआपच दूर होतो, तुम्ही म्हणाल कसा? तर हा दिवा लावल्या बरोबर इथला अंधार कुठे गेला? तसंच तुमच्यात सुद्धा घडतं आणि म्हणून सहजयोगामध्ये माणसाची सर्व तर्हेने उन्नती होते, इतकेच नव्हे तर तो सामुहिक चेतनेला पात्र होतो. आता हे जरा कठीण शब्द आहेत पण अत्यंत सरळ आहेत.

आपल्या सर्वांच्या मधुन एक शक्ती धावत आहे. सगळ्यांच्या मध्ये एक शक्ती आहे. त्या शक्तीला जाणल्या बरोबर तुम्ही सगळे एक आहात हे आतुन वाहायला लागतं. म्हणजे हातात तुम्हाला कळतं हा मनुष्य कुठे आहे, ह्याला कुठे त्रास आहे. तसेच मला कुठे त्रास आहे? कारण आत्म दर्शन झाल्यामुळे स्वतःच सुद्धा दर्शन होवू लागते. ह्या दोन्ही ही गोष्टी घडतात, पण ह्याला काय फार बुद्धी नको, काही पैसा नको, काही डोकं नको विषेश. मनुष्य आहात ना, जानवर नाही म्हणजे झालं. उलट जास्त ज्यांच्याजवळ बुद्धि आहे, ज्यांच्याजवळ अती पैसा आहे त्यांना कधीही हे होत नाही. साधारण मध्यम स्थितीतल्या लोकांना होतं, जे लोकं मध्यम डोक्याचे आहेत. आता गरीब असले फारच गरीब असले अगदी ज्यांना खायला प्यायला सुद्धा नाही त्यांना व्हायचं नाही. कारण त्यांना रात्रंदिवस हे की ह्याची चोरी कर त्याची चोरी कर की मला आज खायला नाही आता काय. बरोबरच आहे त्यांची स्थिती तशी आहे. पण एकदा अशा मध्यम स्थितीतले लोक ह्या याला आल्याबरोबर सबंध समाजच्या समाजच मूळी सुधारतो आणि सगळ्यांना सुबत्ता लाभते कारण लक्ष्मीच सुद्धा वरदान याच्यात खूप जोरात मिळतं.

आता सगळ्यांना ही काळजी की माताजी आमचं कसं भलं होईल? आमची ही आर्थिक परिस्थिती कशी सुधारेल? किंवा इतर प्रश्न जे आम्हाला आहेत ते कसे सुटतील? त्याचं कसं काय होणार आहे? आम्ही ह्या सर्व प्रश्नांना कसं उत्तर शोधून काढू? तर ते सांगायचं म्हणजे असं की इथे तुमच्या इथे एक सहजयोगाच सेंटर आहे. जिथे जिथे सहजयोगाच सेंटर आहे तिथे तिथे परमेश्वराचा वास आहे. जर तुम्ही ह्या सेंटरला आलात तर ह्या सेंटर मध्येच तुमचे प्रश्न सॉल्व होतील, घरी बसुन होणार नाही. पुष्कळसे सहजयोगी असे असतात की आम्ही आता पार झालो आम्ही आता घरी बसल्या वरती आमचे सगळे प्रश्न सुटले पाहिजे. प्रश्न सोडविण्याचा दवाखाना हा! ह्या दवाखान्यात जर तुम्ही प्रत्येक दिवशी, प्रत्येक आठवड्याला जेव्हाही प्रोग्राम असेल तेव्हा जर तुम्ही आलात आणि हा प्रश्न जर तुम्ही टाकला तर आत्म दर्शनानंतर सगळे प्रश्न आपोआप सुटतात. त्याचं एक उदाहरण मी सांगते तुम्हांला, किती सोपं उदाहरण आहे. तुम्हाला आश्चर्य वाटेल पण असं घडतं अनेकदा, अनेकदा असं झालेलं आहे आणि इतके असे उदाहरणं आहेत, अनंत उदाहरणं आहेत की त्याला हे नुसतं अनुसंधानच आहे किंवा हे नुसते अंदाजे बोलत आहेत किंवा कदाचित झालं असेल म्हणून झालं असेल अशा रीतीच्या कल्पनाच करू शकत नाही. तर आम्ही लंडनला असताना एक मुलगा, अल्जीरियाचा मुसलमान होता, तर तो माझ्याकडे आला आणि मला म्हणाला मी सहा महिन्यां पासून माताजी इथे प्रयत्न करतोय मला स्कॉलरशिप मिळत नाही, आणि आता अगदी शेवटची वेळ आली आहे मी जातो आता परत म्हणे. तो पार झालेला होता, म्हटलं कधी जातो? म्हणे मी गुरुवारी जातोय. मी आता गुरुवारी जातो. तर मी म्हटलं की तु मंगळवारी का नाही जात? गुरुवारी जातो आहेस, पण आता मंगळवारी जा. तो म्हणाला बरं! तुम्ही म्हणतात तर आता मंगळवारी जातो. सोमवारी तो कॉलेजला गेला आणि पाटीवर त्याचं नाव पहिल्यांदा लिहलेले होते की तुला स्कॉलरशिप मिळाली. हे एक उदाहरणार्थ सांगितले. असे अनेक उदाहरणे आहेत. तुमच्या मुंबईला सुद्धा हे जेवढे सहजयोगी मंडळी आहेत त्यांना जर तुम्ही विचारलं तर प्रत्येक जण एक एक ग्रंथ सांगेल. एक उदाहरणार्थ मी सांगितले. असे अनेक प्रश्न सहजच सुटतात अत्यंत सहज सुटतात आणि ते सोडविण्यासाठी तुम्हाला सेंटरवर यायला पाहिजे. ही गोष्ट खरी आहे जिथे चार माणसं परमेश्वराला पूजतात तिथेच परमेश्वर असणार. तुम्ही म्हणाल माताजी माझ्या घरी या. माझ्या घरी जे काही आहे ते! तुमचं घर कोणतं आहे ते? तुम्ही जर आमचं आमचं करत बसले तर परमेश्वर मुळीच येणार नाही. सर्वांच्या मध्ये बसुन, कारण तुम्ही सामुहिक चेतनेत आलात. सर्व जण मिळुन जिथे परमेश्वराला आठवण करतात तिथेच परमेश्वर येणार आहे. एकटा तुमच्या पुरता परमेश्वर नाही. मला येवून ऑर्डर सुद्धा देतात- “माताजी हे बघा, मला नौकरी मिळालीच पाहिजे. माझ्या मुलाचं सगळं शिक्षण झालंच पाहिजे. नंतर माझ्या मुलीचं लग्न झालंच पाहिजे. नंतर आमचं घर बांधून निघालंच पाहिजे. हे झालंच पाहिजे आणि ते झालंच पाहिजे!” तर म्हटलं का बुवा? “मी मुद्दाम आलो तुमच्या कडे!”. जसे काही हे दुकान मांडलेलं आहे परमेश्वराचं तिथे तुम्ही येवून काही म्हटलं तर हे बघा एवढं एवढं हे आम्हाला तुम्ही द्या. इतक्या पैशाच हे, इतक्या पैशाच, इतक्या पैशाच हे! लोकांनी दुकानात जावं तसं आपण मागतो. तसं असं नाही मागायचं. उलट असं म्हणायचं की जे काही आमचं आहे परमेश्वरा, ते तुझ्या समोर आहे. तूच बघ ते. फक्त तु आम्हाला हवा. एकदा तु आम्हाला मिळालास की मग आम्हाला काही नको. असं एकदा म्हटल्या बरोबर सगळे प्रश्न सुटतात आणि ते प्रश्न परमेश्वराला अगदी काहीही मुश्किल नाही. त्याला काहीही कठीण नाही. नुसती एक अशी करंगळी फिरवली म्हणजे परमेश्वर ते कार्य करतो.

आतापर्यंत हे सगळे असं म्हणत होते की परमेश्वर कार्य करतो असं होतं तसं होतं. पुष्कळ लोकांनी मला सांगितले आम्ही माताजी गेलो वारकरी बनून तिकडे गेलो, विठ्ठलावर एवढं आम्ही म्हटलं आमचं हे कर ते कर, आमचं काही झालं नाही, परमेश्वराने आमचं कार्य केलं नाही. पण आता तशी वेळ नाही. तुमचं जर आत्म दर्शनच जर झालं नव्हतं तर तुम्हाला तिथे जाण्याचा परवाना नव्हता. परमेश्वरा कडे मागण्याचा परवाना नव्हता. आता आत्म दर्शन झाल्यावर तुम्ही मागा तुमची केवढी शक्ती आहे ती. तुम्ही कोण आहात ते बघा आणि त्याच्या नंतर तुम्हाला आश्चर्य वाटेल की कोणतीही गोष्ट तुम्ही जरी म्हटली तरी ती होणारंच,कारण तुमच्यावर देवदूतांचं राज्य आहे, तुमच्यावरती गणेशा सारखे आणखी हनुमाना सारखे तसेच भैरवा सारखे लोक उभे आहेत आणि ते तुमचं कार्य करण्यासाठी पुर्णपणे संपन्न आहेत. पण त्याची आपण प्रचीती मिळविल्या शिवाय नुसतं एखाद्या बुवा नी प्रवचन द्यावे तसा हा प्रकार नव्हे? इथे बसुन काय तुम्हाला प्रवचन देत नाही पण जे खरं आहे त्याचा साक्षात्कार करण्यासाठी इथे आलेली आहे.

खेडोपाडी लोक सरळ असतात साधे असतात आणि त्यांच्या जवळ एवढे पैसे ही नसतात म्हणूनच कदाचित त्यांना परमेश्वर जरा जास्त समजतो. ओळखताही येतो. खरा मनुष्य कोण आहे हे एखाद्या खेडेगावातल्या माणसाला अगदी सहज ओळखता येतो. तेवढं शहरातल्या माणसाला ओळखायचं येत नाही. बहुतेक जेवढे महागुंड अगदी महा प्रसिद्ध घाणेरडे गुरू लोक आहेत ते सगळे शहरातंच बसतात. त्यांना खेड्यापाड्यात यायची सोय नाही आणि आवडही नाही. कारण इथे येऊन पैसे कमावता येत नाही ना. त्यांना काही प्रेम नकोय, त्यांना पैसे हवेत. तरी ते आपले एखादे त्याचे वाचलेले काही दोनचार असतील ज्यांना शहरात काही मिळाले नाही, मग ते येतात इकडे भटकत. तेव्हा तुमच्या कडून फार अपेक्षा आहेत. तुम्हाला देवाने अशा निसर्गरम्य ठिकाणी आणलेले आहे त्याला काहीतरी कारणं असली पाहिजेत. आणि त्यातील मुख्य कारण हे आहे की परमेश्वर हा काय आहे, हे जर तुम्ही जाणलं तर तुम्ही ते फारच उत्तम तर्हेने आपल्या आतमध्ये बिंबवू शकता. तितकं एक शहरातला मनुष्य नाही करु शकत जितकं तुम्हाला हे जमेल तितके त्यांना जमणार नाही. कारण शहरातले जे काही छंद फंड आहेत ते तुम्ही शिकलेले नाही अजून. तुमच्या मध्ये ह्या घाणेरड्या गोष्टी अजून आलेल्या नाही. अत्यंत घाणेरड्या गोष्टी शहरामध्ये चालू आहेत आणि ते सर्व लोकांनी शिकुन ठेवलेलं आहे. त्यांच्या मनाची स्थिती अशी आहे की त्याच्या मध्ये कोणतंही बीज लावायचं म्हटलं की फार त्रास होतो. सांगायचं म्हणजे आता लंडनला मला जर कोणी म्हटलं की काम कर की मला अगदी कंटाळा येतो आणि अगदी थकवा येऊन जातो. आता दिसायला मोठे शानशौकी अगदी छान कपडे घातलेले गोरे गोमटे लोक असतात तिथे. पण आतून इतकी घाण असते त्याचा की मेहनतच करवत नाही. उलट जर कोणी म्हटलं की माताजी तुम्ही कळव्याला येऊन काम करा तर मी अगदी तयार आहे. इथे जर तुम्ही एक झोपडी बिपडी बांधली तर मी इथे येऊन रहायला तयार आहे. मला मजा वाटेल त्याची. पण लंडनला मला जमत नाही कारण लोक फारच घाणेरडे लोक आहेत तिथे. आणि त्यांची स्थिती म्हणजे इतकी घाण आहे की त्या लोकांना दारात सुद्धा उभं करु नये. पण काय करता, आलिया भोगासी, असावे सादर!  आमच्या साहेबांची नौकरी तिथे झाल्यामुळे आम्हाला तिथे जावं लागलं आणि तिथल्याच लोकांचा उद्धार करण्याची आमच्यावर पाळी आल्यावर आम्ही तेही कार्य करत आहोत. आणि बरेच इंग्लिश लोक झालेत पार, पण तुमच्या पायाची धुळ सुद्धा त्यांना नाही. इतकी सुद्धा श्रद्धा नाही. तुमचा हा भोळे पणा त्यांच्यात मुळीच नाही. तेव्हा त्यांच्या पासणं शिकण्यासारखे काहीही नाही. तुम्हाला वाटत त्यांच्या जवळ दोनचार कपडे जास्त असले किंवा मोटारी जास्त असल्या तर फार आरामात आहेत, असं मुळीच नाही. अत्यंत दुखी लोक आहेत आणि दहा माणसात एक मनुष्य तिथे आत्महत्या करतो, आणि दहा माणसांमध्ये सात माणसांची लग्न मोडवतात. असे प्रकार आहेत तिथे. तेव्हा अशा देशामध्ये काही धर्म असेल असं वाटतंच नाही मुळीच. त्या देशामध्ये प्रत्येक आठवड्याला दोन मुलं आईबाप मारून टाकतात. म्हणजे चांगली मुलं असतात त्यांना मारुन टाकतात जीवाने. आई वडील स्वतः मारुन टाकतात गळा घोटून. असं ऐकलंय का तुम्ही? प्रत्येक आठवड्याला! आपल्याकडे आई म्हणजे मुलासाठी केवढा जीव टाकेल आणि तिथे हे असे राणटी लोक आहेत अगदी राणटी, यांत्रिक झालेले आहेत. त्यांचामध्ये कोणतीही भावना नाही, तेव्हा त्यांच्या सारखं होण्याचा काही प्रयत्न करु नये. आपल्या देशाची जी अत्यंत जुनी संपदा आहे की प्रेमाचं जे आपल्याकडे महत्त्व आहे ते राखून ठेवलं पाहिजे. कारण परमेश्वराची शक्ती ही प्रेम शक्ती आहे. आणि तो प्रेमाचा भुकेला आहे. म्हणून प्रेमाचच वरण केलं पाहिजे आणि प्रेमातच राहिले पाहिजे आणि प्रेमाचीच मजा उचलली पाहिजे.

इकडे पाटीलांनी फार सुंदर अगदी हे सुरू केलेलं आहे आणि हळूहळू व्यायब्रेशन्श फार इथे ठीक झालेले आहेत हे मला आज जाणवलं. आले तेव्हा फार आनंद वाटला. खरोखर म्हणजे दारातच मला एकदम ध्यान वाटलं आणि ध्यानातच मी मला असं वाटलं की एकेकाळी अशी सश्यशामला भूमी ही भूमी होणार आहे आणि हे म्हणजे एक मोठं भारी स्थळ होईल, इतकेच नाही पण तिर्थ होईल एकेकाळी असं मला वाटु लागलय इतके इथे व्यायब्रेशन्श आलेले आहेत. आता मी इथे अनेकदा आलेली आहे पण ह्या वेळेला मला फारच आनंद झाला आणि माझा पुर्ण आशिर्वाद या कळव्याला आहे आणि तुम्हा सर्वांवर आहे. देव कृपेने एके दिवशी ही जागा फार मोठी होईल आणि तुमच्या मुलाबाळांच फार भलं होईल धार्मिक दृष्ट्या. ती वेळ माझ्या समोरच येवो, माझ्या आयुष्यातच येवो तर फार बरं होईल असं मला वाटतं.

सगळ्यांना आशिर्वाद आहे माझा.

प्रश्न असतील तर विचारा मला.

ते आपल्या आतमध्ये बघायचे.

हा! डोळे मिटून बघा आणि डोळे मिटले असतांना जर डोळ्याची पापणी लावत असली तर मात्र डोळे उघडायला पाहिजे. पण जर डोळे व्यवस्थीत बंद झाले तर डोळे बंद करा आणि तुम्हांला आश्चर्य वाटेल तुम्ही जर आतमध्ये बघीतले तर कोणताही विचार डोक्यात येत नाही अगदी शांत झाल्या सारखं वाटतं आतमध्ये. डोळे मिटून आतमध्ये बघा काही विचार येतोय का, सगळेजण डोळे मिटून आतमध्ये बघा काही विचार येतोय का? कारण शक्ती जेव्हा जागृत होऊन आणि आज्ञा चक्रावर निघून जाते तेव्हा कोणताही विचार येत नाही, निर्विचारता येते. काही लोकांच्या हातातून मात्र थंड थंड असं येत असेल, थंड थंड वार्यासारखं जसं काही एखादा एयर कंडिशनर लावला असेल, असं एखाद थंड येत असेल. ज्यांच्या हातात असं थंड येतय ते मात्र पार झालेले लोक आहेत.

1979-0122 YMCA Hall, Andheri अवधूतांचे कार्य

आमच्या काही सहजयोगी भगिनींनी ह्या परीसरात आत्मज्ञानाच कार्य सुरू केले आणि त्यात आता आपण बघीतले की अवधूतांचे प्रतिनिधित्व करणारे, दत्तांना मानणारे अशा एका परम भक्ताने सुद्धा एवढी साथ दिली हे म्हणजे एक विशेष आहे. अवधूत तरी काय आमचीच मुलं आहेत. ती स्थिती दुसरी, त्यांची मेहनत दुसरी, त्यांची कमाई दुसरी असते. मोठे लोक आहेत ते! आपल्या मस्तीत राहतात, सगळ्यांनी आपलं आपलं मिळवलेलं आहे त्यांनी. तुमच्यासाठी मेहनत करत असतात, अपरोक्ष पणे चालय त्यांच कार्य सुद्धा. मोठे लोक आहेत. आमची मोठी मुलं आहेत म्हटलं तरी चालेल.

पण सांगड बसत नव्हती अजून बरोबर, कारण जे खरे आहेत ते जाऊन जंगलात बसलेत. मी म्हटलं की खाली या! तर म्हणतात आम्ही दहा वर्षांनी येऊ नाहीतर बारा वर्षांनी येऊ. हे सगळे गाढव आहेत. त्यांची पद्धत तशी असते कारण त्यांनी मेहनतीने कमावलय. जसं मोठा भाऊ लहान भावाला कसा सारखा म्हणतो की यांनी काहीच सहन केलं नाही, आम्ही एवढ सहन करून वर आलो आणि हा आपला उगीचच एवढा मोठा झाला. तशीच प्रवृत्ती त्यांची असली त्यात काही आश्चर्य नाही कारण मेहनती केलेल्या, कमावले फार मेहनतीने, फार शिस्तीने. स्वतःला जाळून पोळून सगळं आपलं व्यवस्थित करून घेतले. स्वतःची दुश्मनी घेतली असं म्हटलं तर चालेल! तर त्यांच्या पद्धती म्हणजे फार दुष्टाव्याच्या, म्हणून माझ्या जीवाला गरज पडायची, एवढं कशाला पाहिजे? तेव्हा ते यायला तयार नाहीत, ते म्हणतात या गाढवांना कशाला पाहिजे? तुम्ही मेहनत करा, तुम्ही आई आहात, तुम्ही द्या फुकटात, आम्ही येऊ नंतर. आहेत पुष्कळ, अवधूत पुष्कळ आहेत हिंदूस्थानात. त्यांच्यामुळे सृष्टी थांबलेली आहे.

पण आमचं मन आईचे आहे ना! तेव्हा सगळे सारखेच. माझ्याशी खूप गोड आहेत, पण आज्ञाधारक किती आहेत, फार आज्ञाधारक आहेत. तेवढी आज्ञाधारकता सहजयोग्यांमध्ये नसते. कारण लहान मुलगा जरा डोक्यावर चढतो. ते भयंकर आज्ञाधारक आणि त्यांना समजतं सगळं बारीक. आई म्हणजे काय? तिचे चक्र कुठे आहेत? तिच्यामध्ये कुठे देवता बसलेत? जरा चुकायचे नाही इकडून तिकडे! एक पाय इकडून तिकडे होणार नाही अगदी व्यवस्थित शिस्तीत सगळं त्यांना हे माहीत ही आई म्हणजे कोण! सगळ्यांना आमचं दर्शन आमच्या येण्याअगोदरच झालंय. ज्यांनी ज्यांनी मला कथा सांगितल्या मला आश्चर्य वाटले. कोणी सांगितले आम्ही श्री चक्र येतांना पाहिले कोणी सांगितले आम्ही ललिता चक्र येतांना पाहिले. ही गोष्ट खरी, खोटं काय ते बोलत नाहीत. जे त्यांना दिसले ते तुम्हांला दिसले नाही आणि तुम्हाला आमची ओळखही नाही आहे कारण दृष्टी नाही ना, दृष्टी असल्या शिवाय कसं दिसणार? त्यांना दृष्टी आहे. पण आश्चर्य वाटतं, रंगून मध्ये एक गृहस्थ आहेत ते पण अवधूत आहेत, सगळे हिंदूस्थानातच आहेत असं नाही सगळी कडेच आहेत, मोहम्मद साहेब सुद्धा अवधूतच होते. राजा जनक पण अवधूत होते, नानक अवधूत होते आपल्याकडे तर सबंध नाथ पंथाच पुष्कळ आहेच महाराष्ट्रात केलेलं कार्य. त्यांच्या कार्यामुळेच मी महाराष्ट्रात जन्म घेतला. जर त्यांनी एवढं कार्य करून ठेवल नसतं, साईनाथ आपले! हे सगळ्यात शेवटचे नाथ म्हटलं पाहिजे. त्यांच्या कार्यामुळे धर्माची स्थापना होते असं म्हणण्यापेक्षा धर्म स्थिरावतो. त्यांचा अवतारच मुळी धर्म स्थिरावण्यासाठी असतो.

जेव्हा मनुष्याला धर्माबद्दल अनास्था वाटते, का म्हणून असं करायचं? असा जेव्हा विचार त्यांना येतो तेव्हा अवधूतांचे अवतरण होतात जगामध्ये. आणि ते कुठेही असले, जिवंत असो वा नसो, पहाडावर असोत किंवा कुठेही असोत त्यांच सारख कार्य हे चालू असतं की तुम्हाला धर्माचा पडताळा देत रहायचा. तुम्ही खोटे बोललात आणि त्याचे जर परीणाम भोगायला लागले की समजायचे कुठेतरी हिमालयावर बसलेला असेल तो त्याने चालवल्यात किल्या. तो करतोय ठीक तुम्हाला. त्याच्याशिवाय माणसाला अक्कल येत नाही. आईच्या लाडाने बिघडतातच मुले. आईने गुरू व्हायचं म्हणजे काय सोप्प काम नाहिये. फारच कठीण काम आहे. गुरू व्हावे तर गणेशा सारख्या मुलाचं, ज्याला सांगायलाच नको, तो ओळखतो आपल्या आईला. ख्रिस्ता सारख्या मुलाचं व्हायला पाहिजे. प्रश्नच नाही. आता माझ्याचकडे पाय करून बसलेत. अहो इकडे पाय करू नका, कसं सांगायचं? आम्ही कोण ते जरा ओळखा तरी, इकडे पाय करून बसले आणि तिकडून हनुमानांनी दिला एक झटका तर उद्या येऊन सांगाल की आम्ही सहजयोगाला आलो होतो आम्हाला हे झालं. पण अवधूतांना सांगायला नको, त्यांना माहीत आहे मी कोण आहे. सगळं ओळखुन आहेत ते. आम्ही त्यांचा कडे एक पाठवले होते गृहस्थ, फार त्रास द्यायचे. त्यांना सांगितले तु महादेवाचे देऊळ धूत रहा. तो पहाडावर रोज बादल्या घेऊन पहाडावर जायचा आणि ते महादेवाचे देऊळ धूत बसायचा. म्हटलं हे काय?  असं काय करता? म्हणे गाढवाला गाढवाच काम, घोड्याला घोड्याच काम! ह्यांना काय पार कशाला करायला पाहिजे माताजी तुम्ही. ह्यांचे ओझे तुम्ही का व्हायचे? कोण म्हटलं इकडेच रहा असंच कर? त्यांच्या पद्धती शिस्त लावण्याचा त्या आहेत. शिस्त लावल्याशिवाय सहजयोग जमत नाही. शिस्त ही पाहिजेच. एक शिस्त असते जी बाहेरून शिकावी लागते आणि एक शिस्त असते आतुन आली पाहिजे. ह्या शिस्तीला धर्म असे म्हणतात. शिस्त आणि धर्म या दोनही गोष्टी अगदी एक आहेत. मानव धर्माला दहा शिस्ती आहेत, कमीतकमी त्या पाळल्याच पाहिजेत आणि सगळ्या गुरूंनी ठामपणे सांगितले की हे झालच पाहिजे. मग तो मोहम्मद साहेबांच्या रूपात असो, की नानकाच्या रूपात असो, की जनकाच्या रूपात असो. मुख्य गोष्ट गुरूंनी सांगितली की दारू प्यायची नाही. आता का सांगितले सगळ्यांनी? बाकी ख्रिस्तांनी असं सांगितलं नाही, रामाने असं सांगितलं नाही, कृष्णाने सांगितले नाही. कारण हे अवतार ज्या कार्यासाठी झाले त्या कार्याला त्यांनी चालना दिली आणि ते ते बोलले. पण गुरूंची जी काही शक्ती आहे ती तुमच्या धर्माला टाळ्यावर आणण्यासाठी, तुम्हाला बरोबर त्याच्या संतुलनात बसवण्यासाठी आहे. म्हणजे कोणी कोणा पेक्षा कमी जास्त असू शकत नाही. आता हे डोळे मोठे, की नाक मोठ, की डोक मोठ तशातला प्रश्न आहे हा. पण गुरू हे आपल्या पोटात असतात. आणि आपल्या पोटात राहून धर्माची बरोबर संतुलन शक्ती बनून असतात. अधर्मपणा करायला सुरुवात केला की काही ना काहीतरी हाक मारतात ते.

दारू प्यायला तर काय होत माताजी? त्याच उत्तर मी देईन पण गुरू नाही देणार. ते म्हणतील प्या, प्यायचं ना व्यवस्थीत जाऊन प्या आणि मेलात तरी माझ्याकडे येऊ नका असं म्हटल्यावर मग तो मनुष्य दारू प्यायला कशाला निघतोय. त्यांच्या अशा पद्धती असतात, सडेतोड! आणि जर गेलात दारू पिऊन तर चार चिमटे मारुन फेकून टाकतील तिकडे. पडले रहा, सडत. ती पद्धती पाहिजे कधी कधी, गरज असते त्याची सुद्धा. तर आता दारू प्यायला म्हणजे काय होते, सायन्टिफीकली  (scientifically) बघुया, कारण आम्ही आई, तेव्हा आम्ही सगळं सांगितलच पाहिजे तुम्हाला. गुरूंच तस नसत. दहा पैकी एकाही प्रश्नाच उत्तर दिले तर समजा धन्य तुमची. कारण त्यांना माहीत आहे की सगळे मुर्ख आहेत, तेव्हा मुर्खाच्या तोंडी कशाला लागायचे? उद्या या, परवा या, नंतर थोडे दिवस टांगून ठेवूया तुम्हाला, बघू! मग पाणी ढकलायच थोडसं, विहिरी वर वैगेरे बांधायच व्यवस्थित. असं असं करून चागला पडताळा झाला म्हणजे मग काहीतरी आम्ही देऊ तुम्हाला. बघु किती भक्ती आहे तुमची. पण याला सायन्टिफीक कारण आहे. हे काय वेडे नव्हते ज्यांनी हे सांगितलं ते. प्रत्येक गोष्टीला सायन्टिफीक कारण आहे. आता आपलं हे सोनं आहे ना, सोन्याला सुद्धा धर्म आहे. म्हणजे काळं होत नाही. जर सोन्यानी आपला धर्म सोडला तर ते सोनं नाही राहिले, तसेच माणसाने आपला मानव धर्म सोडला की तो मनुष्य नाही रहात, जानवर होणार. म्हणून धर्म हा राखलाच पाहिजे. पण आता सायन्टिफीक काय ते सांगते मी. आता दारू प्यायची नाही म्हणून सांगितले, काय होते दारूनी? दारू काय आहे, हे पॉलिश आहे, पॉलिश! आपण पॉलिश लावतो ना, तसलच पॉलिश आहे. नुसतं पॉलिश आहे, ते काय पोटात घ्यायचे नसते काही. वेड्यासारख कोणी सुरू केल आणि त्याला धुंदी आली, त्याने सांगितल दारू प्या! सुरू झाली बुवा दारू. माणसाच इतकं मूर्खपणाचा डोकं असतं कधी कधी, ही गोष्ट खरी आहे हो, त्याच्यात वाईट वाटून घेण्यासारखे काही नाही. की आता पॉलिश घेतात, आता कुणीतरी तुम्हाला सांगायला पाहिजे ना की हे पॉलिश घेऊ नका म्हणून. पण तसं म्हटलं तर कोण ऐकणार? बरं पॉलिश घेतलं तर होतं काय सायन्टिफीकली परत आलो आपण. ह्या पॉलिश मुळे आपल्या शरीरा मधले जे ऑरगन्स आहेत, म्हणजे लिव्हर विशेषतः, ज्याचावर आपली चेतना प्लावित होते. आपल्या चेतनेला आधार आपल्या लिव्हरचा आहे. आपल्याला जर पित्त झाले असेल तर कसं मळमळल्या सारखं होतं सारखं, कही बरं वाटत नाही. जे चित्त जे परमेश्वराच्या ठिकाणी वहायच ते चित्त त्यानी खराब होतं, लिव्हर जर खराब झालं तर. त्या लिव्हर वर पॉलिश चढतं, इतकंच नव्हे तर रक्ताला सुद्धा पॉलिश चढते, रक्ताचे जे सेल्स आसतात त्यांना ही पॉलिश चढते. त्यामुळे जे पाण्याचे अंश असतात त्याच्यात, OH ions म्हणतात त्यांना, ते बाहेर निघू शकत नाही, रक्ताचे रक्तात आणखी, लिव्हर चे लिव्हर मध्ये. तेव्हा त्याच्यातली जी गर्मी आहे, जी आपण लिव्हरला वापरल्यामुळे जी गर्मी आपल्या मध्ये होते ती कढण्याची काही शक्यताच नाही. आणि कारण ती गर्मी निघू शकत नाही, ती आतमध्येच गरम होवून होवून ते फाटत जातं म्हटलं तर चालेल. त्यामुळे लिव्हर जे की चांगलं व्यवस्थित असायला पाहिजे ते असं लुंज पुंज होवून जातं, आतून तुटत जातं. आणि पॉलिश आपल्या वाहणाऱ्या ज्या वाहिन्या आहेत त्या वाहिन्यांवर सुद्धा आतून पॉलिश लागल्यामुळे त्यासुद्धा त्या OH ions ला गती देऊ शकत नाही. म्हणजे जर तुम्ही दारू प्यायला तर तुम्हाला नॉर्मली ताप चढायला पाहिजे पण ताप चढत नाही. कॅन्सर मध्येही तेच होत आपल्याला आश्चर्य वाटेल, त्याला कारण दुसर असलं तरी होतं तेच की कॅन्सर मध्ये सुद्धा माणसाला ताप चढत नाही, त्याच्या ऑर्गन मध्ये ताप असतो, गर्मी असते त्याचा ऑर्गन मध्ये. त्या ऑर्गनची गर्मी जोपर्यंत रक्तात जात नाही आणि रक्त ते वाहून नेत नाही आणि नंतर मग ती आपल्या ह्या कातड्यांमध्ये येऊन बाष्प रूपाने निघून जात नाही तोपर्यंत ती गर्मी तिथेच साठलेली तर इकडे एक वणवा पेटलेला, तिकडे एक वणवा पेटलेला, तिकडे एक वणवा पेटलेला मग डायबेटिस झाला, अमकं झाल, सिरॉसीस झाल, लिव्हर झाल आणि मेले. मरायच सगळ्यांनाच आहे पण व्यवस्थित मरा की!

हिंदी मध्ये म्हण आहे “आ बैल मुझको मार!” बैल आपला रस्त्याने चालला, ते पॉलिश आहे तिकडे कोणी सांगितल होत पोटात घ्यायला? म्हणून पहिलं त्यांच म्हणणे की दारू प्यायची नाही. म्हणजे अगदी लोकांना वाटतं काय हे गुरू वेडे आहेत हो! दारू नाही प्यायची म्हणजे काय. एवढं दारूच्या विरोधात का? बरं त्याचे पुढचे परीणाम आहेत ते आहेतच, ते विचारायलाच नकोत. म्हणजे मग संप केला पाहिजे कारण दारू प्यायला पैसे पाहिजेत, मग संप करा. दारू पिऊन बायकोला मारायच मुलांना झोडपायच. दारू साठी पैसे पाहिजे, ह्याचे अनेक प्रकार आहेत. प्रेमचंदनी ह्यावर एक फार सुंदर याच्यावरती स्टोरी लिहली आहे की एका माणसाला दारूची लथ होती, कही म्हटलं तो म्हणे “अभी कसमसे नही पिऊंगा” म्हणायचा, प्रत्येक वेळेला “कसमसे नही पिऊंगा” आणि शेवटी जेव्हा चान्स मिळाला तेव्हा प्यायचा. शेवटी त्याची आई मेली रडत रडत, मग त्याला पैसे नाहीत म्हणे कफनला पैसे नाहीत, तर लोकांनी सांगितले चला ह्याला कमीतकमी पैसे द्या. त्याच्या आईने सांगितले होते ह्याला पैसे देत जाऊ नका. आई मेली तर कफनला पैसे नाहीत. ते कफन  घ्यायला म्हणून बाजारात गेले तेवढ्यात दारूच दुकान उघड सापडल. जरा लवकर उघडल असेल, झालं! कफन बिफन गेल आई तिकडेच पडली राहिली! म्हणजे हे काय, नाठाळ बुद्धिची पण म्हणजे कमाल होऊन जाते हे आपण रोज बघतो.  आपण रोज बघतो मनुष्य जातो तिकडे आणि झिंगत येतो आणि परत आपण चाललो आतमध्ये, कशाला झिंगायला परत? दिसत नाही का आपल्याला. निदान जाताना तरी डोळे असतात येतान नसले तरी. पण कोणी गुरूनी म्हटलं की दारू प्यायची नाही- “आहे! थोतांड आहे तो”.असं का! का? म्हणजे काहीतरीच बोलतात, त्याला काही अर्थ आहे आजकालच्या मॉडर्न काळात तुम्ही काही विशेष झालात की काय? तुमच्यामध्ये काहीतरी वैशिष्ट्य आलेल दिसतय. काही शिंग बिंग निघालीत का काय? अहो माणसच आहात तुम्ही. ते आदी काळातही माणसे होता आणि आजही आहात. आणि तेव्हा जे काही सांगितल ते जसं त्यावेळी असत्य होत तसेच आजही तेच अगदी तेच आहे, सत्य बदलत नसत. असत्य बदलेल पण सत्य बदलत नसत. दुसर म्हणजे घस्याचे त्रास, म्हणजे ते सिगारेट वगैरे, तंबाखू!  स्पष्ट सांगतात तंबाखू खायची नाही. आता म्हणे शिवांनी काबरं खाल्ले हे सगळं धतुरा बितुरा? अहो! ते म्हणजे सगळं हलाहल पिऊन राहिलेत. हे विष तुम्ही घेऊ नका, तुम्ही शिव आहात का? ते शिव आहेत म्हणून. ते तुमच हलाहल घेण्यासाठी दत्तात्रय स्वतः हे सगळं घेत असतात आपल्या मध्ये. पण तुम्ही ते आहात का? अहो ते देव आहेत, ते परमेश्वर आहेत. त्यांचा तुमचा काय मुकाबला आहे? ते काय तुमच्या सारखे आहेत? ते तुमच शोषून घेतात. आता मी तुमच्या बाधा खाते रोज, भूत खाते, माझ्या पोटात पण जागा नसते. तेवढ्यासाठी पोट वाढत चालल माझ भूतं खाऊन खाऊन. तुम्ही खाऊ शकता का भूतं कोणाची? ओढू शकता का? घेऊ शकता का एकही पोटात भूत? घेतल्या बरोबर नाचू लागाल नुसते. तसंच ह्या लोकांनी जर चील्या ओढल्या तर त्याचा अर्थ असा नाही की तुम्हीही चिलीम घेऊन बसले. झालं! त्यांना चढतच नाही,  चिलमीला त्यांनी जिंकलेले आहे, इतकेच नव्हे पण तुमच्या चिलम्या काढण्यासाठी त्यांनी हे सगळं केलेले आहे. आणखी किती गोष्टी आहेत त्यांच्यात, त्यांच्या गोष्टी तुम्हाला समजत नाही, तेव्हा त्यांच्या रस्त्यावर जायला तूम्ही काय ते आहात का? पण तुम्हाला मना करतात ना, मग कशाला तुम्ही पिता?

धर्म बरोबर संतुलित झाल्याशिवाय, धर्माची सांगड बरोबर बसवल्याशिवाय तुम्ही आपल्या आत्म्याच ज्ञान घेऊ शकत नाही. पण आपल्या कडे धर्माचे प्रकार इतके विक्षिप्त आहेत. म्हणजे मी दारू पीत नाही, आहो मी लसूण सुद्धा खात नाही. असं का! बरंय. लसूण ही खात नाही, कांदा ही खात नाही, दारू ही पीत नाही काहीही करत नाही. कबूल! मग तरी तुमच का धरतय व्हॉइड (void) आम्ही म्हणतो त्याला? म्हणजे जे दत्तांच स्थान आहे ते पोटात का धरतय? तर मी अगदी मुसलमानांचा द्वेष्टा आहे. झालं! अवधूत पणा सुटला तुमचा. अवधूतच रागावले तुम्हाला. अहो, मोहम्मद साहेब काय, किंवा राजा जनक काय, किंवा आपले शिर्डीचे साईनाथ काय ह्यांना काय जात पात आहे का? शिर्डीच्या साईनाथांचा पण फोटो घरात ठेवतो. ते कोण होते? मुसलमान होते की नव्हते, खरं सांग? मग कोणी मुसलमान झाला म्हणून तो वाईट झाला असं कसं तुम्ही समीकरण काढलं? कबीरदास कोण होते, नानक कोण होते? ज्ञानेश्वराची जात ठीक नाही म्हणून त्याला एवढ छळ छळ छळल ह्या ब्राम्हणांनी. ह्या ब्राम्हणांनीच छळल या अशा लोकांना सगळ्यांना. ह्या ब्राम्हणांच म्हणजे, म्हणजे सो कॉल्ड ब्राह्मण मी म्हणते, जे पार झालेले नाहीत ते ब्राह्मण नाहीतच आमच्या मते, खोटे ब्राह्मण आहेत. जे ब्रम्ह कर्माला लागले नाही, ज्यांनी परमेश्वराला मिळवलेल नाही त्यांना ब्राह्मण म्हणायचे नाही. आणि जे खरे ब्राह्मण असतील ते नेहमी परमेश्वराच्या शोधात राहणार, पैशाचा शोधात राहणार नाही, घंट्या बडव्या तिथे असून सगळ्यांकडून पैसे काढत बसणार नाहीत जे खरे ब्राह्मण असतील ते. तर ह्या अशा लोकांनी, मग त्यांच नाव तुम्ही मुल्ला ठेवा किंवा ब्राह्मण ठेवा किंवा प्रीस्ट पोप अमके तमके हे सगळे एका माळेचे मणी. ह्यांनी सगळ्यांनी अशा अवधूतांना त्रासवलेल आहे छळलेल आहे कारण हे अधिकारी धर्माचे असताना हे अनाधिकार चेष्टा करणारे लोक त्यांना त्रासवणारच. ह्यांचा काय अधिकार आहे धर्मावर?  अधिकार त्या ब्राह्मणांचा आहे जे अवधूत झालेत, ते खरे अधिकारी. जर तुम्ही असं म्हणायला सुरुवात केली की आम्ही म्हणजे फार श्रेष्ठ आणि आम्ही ब्राह्मण, गेले! अवधूत होण्याचा अर्थच हा की सर्व धर्म समान. साईनाथ म्हणत असत की कोणीही कोणत्याही धर्माची निंदा करणं हे पाप आहे. ते तिथे लिहलेल आहे पण तिथेच बसून चकाट्या मारतांना जर तुम्ही लोकांना ऐकले तर आश्चर्य वाटते. कोणत्याही धर्माची कोणीही निंदा करायची नाही कारण त्यातून काही तुम्हाला गम्य झालेल नाही. धर्माच मुख्य तत्व हे आहे सर्वांमध्ये तो धर्म वास करतो, प्रत्येक वस्तू मध्ये धर्म आहे. म्हणजे जी निर्जीव वस्तू आहे जसे आपण म्हणतो एलिमेंट्स आहेत ते काय व्यवस्थित आहेत बघा, कार्बन म्हणजे कार्बनच होणार, सोन्याची चांदी होत नाही आणि चांदीच सोन होत नाही. दगडाला जो धर्म आहे तो दगडाला धर्म असणार, नदीला जो धर्म आहे नदीला तो धर्म असणार, सुर्याला जो धर्म आहे तो सुर्याला असणार, चंद्राला असला तो असणार. इतकच नाही विंचू म्हणजे विंचूच राहणार, विंचू वाघ होत नाही आणि वाघाची हरणे झालेली कोणी पाहिले नाही, प्रत्येकाला स्वधर्म असतो. आणि माणसालाही काय स्वधर्म नसला पाहिजे का? तो काय हवेतच तरंगत राहणार आहे? हवेत राहणार्या पक्षालाही धर्म असतो मग आपल्यालाही धर्म हा आहेच, तो जर नसला तर आपण पांगणार. पण फक्त मानवाचा धर्म बदलून तो धर्मातीत होतो, तो धर्मा पलीकडे जातो, तो दहा धर्माचा वर उठतो, गुणातीत होतो तो मानवाच्या दशेत होतो, हे समजले पाहिजे.

तर अवधूतांच मुख्य कार्य हे आहे की धर्माच्या बद्दलच्या भ्रामक कल्पना ज्यांनी मनुष्य संकुचित आणि एकमेकांना मारणारा होतो, धर्माच नाव घेऊन जी थोतांड जगामध्ये पसरलेली आहेत आणि धार्माच्या नावावर लोक पैशै बिशे कमावतात त्यांना झोडपून काढण्याच त्यांच कार्य आहे. म्हणजे आम्हाला अगदी गर्व वाटतो अशा मुलांचा अहो, केवढ हिम्मतीच कार्य आहे. फार मोठ्या हिम्मतीच, शाबासकीच कार्य आहे. फार मोठ कार्य केलय त्यांनी, विशेषतः आपल्या महाराष्ट्रात. नाथांनी जी मेहनत केलेली आहे तर आम्हाला इथेच जन्माला याव लागलं, दुसर्या कोणत्याही देशात नाही, म्हणून ह्याला आम्ही महाराष्ट्र खरा आहे (म्हणतो). पण आपण महाराष्ट्रीयन कसे आहोत ते मात्र बघायला पाहिजे. चिखलात कमळ उगवल म्हणून चिखल कमळ होत नाही. आपण चिखलातले किडे आहोत की कमळाकडे उडणारे आपण विशेष प्राणी आहोत ते पहायला पाहिजे. आता मनुष्यच हा स्वधर्म बदलू शकतो. ह्याचा पलीकडे गुणातीत, धर्मातीत हा मानवच होवू शकतो जानवर होवू शकत नाही. तेव्हा हा केवढा मोठा मानवाचा धर्म आहे आणि त्याला किती जपल पाहिजे. जर तुम्ही आपल संतुलन बरोबर ठेवले आपला धर्म व्यवस्थित पाळला, म्हणजे सकाळी उठून जप जप करायचे नाही. हा धर्म आतला सचोटीचा, प्रामाणिकपणाचा, स्वतः बद्दल प्रामाणिकपणा पाहिजे, आपल्या धर्माबद्दल प्रामाणिकपणा पाहिजे, उगीचच तमाशेबाजी नको, की कपाळाला हे बांधून मोठे धार्मिक झाले. दिसतय म्हटलं तुमच सगळं धर्म. येतात माझ्याकडे वितंडवाद घालायला, म्हटलं दिसतय, बसा बसा तिकडे, कळतंय! लोकांना हे समजत नाही माताजी एक एक गरीब मनुष्य, त्याचे हात पाय फाटलेले आणखी त्यांचा मते आंघोळ न केलेला वगैरे वगैरे असा आला तर अगदी गळ्याशी धरतात, एवढा ब्राह्मण तिकडे तीनदा आंघोळ करणारा येऊन उभा झाला की त्याला म्हणता थांबा थांबा थांबा तिकडे आता, माझ्या पायाला नका हात लावू. ज्यांनी धार्माला संतुलनात घातलय तोच खरा ब्राह्मण आणि तोच खरा मानव आहे हे संतुलन सांभाळायला पाहिजे. जर का अधर्म वाढायला लागला मग अवतरण होतात, त्याच्या शिवाय काही काम जमत नाही. पण अवतरणात बहुतेक धडाम धम चालतच. क्रिष्णाची संहारक शक्ती, तेव्हा यदा यदा ही धर्मस्य हे जरी म्हटलेलं आहे तरी सुद्धा लक्षात ठेवले पाहिजे की हे अवतार कार्ये आईचे नसतात. हे म्हणजे हातात तलवार घेऊन निघालेली असतात लोक, हे होणार आहे आता तसंही होणार आहे, पण आम्ही उगाचच मध्ये आलो. की आधी तुम्हाला आत्म्याच दर्शन होऊ देत, आत्म्याला ओळखा, सन्मार्गाला लागा, स्वतः च्या स्वची संपदा मिळवा. त्या स्व च्या आनंदात रमण करायचे, स्व बरोबरच खेळायच आणि त्या स्व चा लाभ घेवून सर्वांच्या स्व मध्ये रममाण व्हायच, हे कार्य आमच आहे, हे देण्यासाठी आम्ही आलेले आहोत. ते तुम्ही घ्या, तुम्ही घेतलं पाहिजे. त्याला पैसे नको, काही नको! कही त्याच्या मध्ये शोबाजी करायची नाही, आम्हाला सगळं आत बाहेर दिसतंय ना तुमचं. फक्त आतून प्रामाणिकपणे आम्हाला ते हवंय अस म्हटलं की झालं. त्याबद्दल आमचे गुरू लोक जरा नाराज आहेत आमच्यावर, आहेत! की कशाला उठले सुटले सगळ्यांना पार करत सुटल्या. असं म्हणतात. म्हणने त्यांच बरोबर आहे पण दुसरा कही मार्ग नाही. जर हे कार्य सामुहिक रित्या आमास झालं नाही तर मग माझ्या या मुलांच होणार काय?अहो हे सुद्धा माझ्या पोटचीच मुलं आहेत. ही सुद्धा माझीच सृष्टी आहे ना, पण या सृष्टीला आईने बचावले पाहिजेच. तिच्या अंगात जोपर्यंत शक्तिचा एकही कण राहील, जोपर्यंत तिच्यात रक्ताचा एकही थेंब राहील ती ते सर्व पणाला लावून आपल्या मुलांना बचावते. हे मोजत बसत नाही की ह्यांनी काय काय प्रकार केले किंवा कसा वागला. पण तुम्ही जरा शहाणपण धरायला पाहिजे आणि शिस्तीत धर्माला धरलं पाहिजे. सर्व त्याच सम्यक तसंच सविस्तारपुर्वक सगळं ज्ञान आम्ही तुम्हाला देऊ. जे गुरू लोक देत नाहीत, ते सगळं आम्ही तुम्हाला देऊ. त्यांनाही आम्ही दिलं ते आणि तसंच तुम्हाला ही. आणि तुमची पातळी बदलत चालली ते सगळंच्या  सगळं घ्या. त्याही पलीकडे इतर लोकांना पार कसं करायचं, त्यांचा वर अनुकंपा कशी करायची तेही शिकवू. चक्र शुद्धि कशी करायची, लोकांना बरं कसं करायचं वगैरे सगळं सगळं सगळं सांगुन टाकु. जे काही गुप्त गुप्ततर तम आहे ते सगळं सांगुन टाकु, कबुल! पण तुम्ही लक्षात घेतले पाहिजे की आता तुम्हाला आम्ही अवधूत केलं म्हणजे तसं बसायला आलं पाहिजे. सगळं पुर्वीच विसरायला हवं,  आपण एका नवीन आयुष्यात आलोत. तर त्या ऐटीत रहायला पाहिजे राजा सारखं. मग भिकारपणा चालायचा नाही. नाहीतर माताजी माझ्या मुलाला अजून नौकरी लागली नाही म्हणजे मी कपाळाला हात लावून बसते. हे काय मागायच असतं का आईला, अरे आम्ही द्यायला काय आलो आणि तुम्ही मागता काय भिकार्या सारखे? ते सगळं होतच. योग क्षेम वहाम्यहं! योग देणार, मग काय क्षेम हे देणारच. पण स्वतः ची पातळी वर करून घेणं, इतकच नव्हे पण स्वतः च्या स्व ला ओळखुन दुसऱ्याच्या स्व ला ओळखणे, त्या स्व मुळे परमात्म्याला ओळखने हे केवढं मोठं आहे, केवढं मोठं धन आहे, केवढी मोठी वस्तू आहे त्याचा अंदाज तुम्हाला एवढ्यासाठी होत नाही की आम्ही धावत पळत तुमच्या कडे आलो आणि आता हे घ्या म्हणून हे दिलं. लोक म्हणतात की हिन्दुस्तानात स्वातंत्र्य जरा स्वस्तात मिळालं म्हणून हे असं होत आहे. मलाही म्हणतात सगळे सांगतात माताजी एवढं स्वस्तात देऊ नका, थोड काहीतरी कसून द्या. पण आता वेळ नाही राहिलेली ना, तुम्हाला समजत नाही, मला समजतय आता ते की वेळ राहिलेली नाही. आणि आईच्या प्रेमाला हे पटणारच नाही की मुलं वाया गेलेली चालतील. कसाही असला ना तरी ती त्याच्या साठी सर्व प्राण लावून त्याला वाचवण्याचा प्रयत्नातच असणार. हे आईपण म्हणजे वेगळच आहे, म्हणून आम्ही आलो धडपडत. पण हे बघा, कलियुगामध्ये आम्हाला तुम्ही ओळखावं हे म्हणजे फार मोठं आहे. इतकेच नाही सहजयोग एवढा जोरात पसरावा मला माझच आश्चर्य वाटायला लागलय की कधीही आमच्या हातुन अशे कार्य झाले नाही, एवढे मोठे मोठे देऊळ बांधले तुम्ही आमचे इकडे आहेत ना सगळं पसरलेलं. कधीही कोणतही असले महत्त्वाचे कार्य झाले नाही जीथे मणुष्याला धर्मातीत केलं, गुणातीत केलं, स्व मध्ये बसवलं ते आज आमच्या हातुन घडतय म्हणजे मलाच माझंच आश्चर्य वाटायला लागलय आणि या सहयोगाच आश्चर्य वाटायला लागलय की काय कमाल आहे! सगळं परम चैतन्य आकाशातून खाली उतरून आल्यासारखे वाटतय. पण शहरात जरा कमी आहे.

शहरामध्ये माणसाची वृत्ती जडवादी आहे, केली गेली. पण सहजयोग असा आहे की तो आतून बाहेरून तुम्हाला पोखरून काढतो आणि जीवंत क्रिया असल्यामुळे काही मेलेली क्रिया नाही. म्हणजे हे घर समजा पायातच खराब झाल तर कठीण होणार पण जर झाड असलं तर त्याला आपण मुळापासून वर पर्यंत ठीक करू शकतो तसेच मनवाचं होतं. आणि अशा रीतीने सहजयोग एकदा लाभल्यावर हळूहळू त्याचा प्रकाश अंतरात पसरतो तसा सामुहिक चेतनेतही पसरतो. आता हे तुमच्या केल्याने होत नाही ही गोष्ट खरी, त्याला काहीही प्रयास करायला नको. पुर्वी काळी हे जे मोठे मोठे झालेत ह्यांनी हठयोग केला पण ती फार कठीण स्थिती होती. त्यावेळेला हठयोग म्हणजे दोन्ही नाड्यांवर कम करून मेहनत करून सफाई आधी करत असत तेही अष्टांग योग आणि अष्ट योग करून त्याचा मध्ये पंचवीस वर्षीयानीच हे कार्य करायच. संपूर्ण यम, नियम, म्हणजे ब्रम्हचर्य पाळून हे कार्य करायच असतं. आजकाल उठलं सुटलं आपलं ही आसनं करा नी ती आसनं करा हे अगदी चुकत. आसनं कशाला तुम्हाला सिनेमा ऍक्टर व्हायचे, की रेस्लर व्हायचे की बॉक्सर व्हायचे? सगळं लक्ष शरीरात आणायच, त्याने काही लाभ होत नाही. तेव्हा हे अष्टांग असायला पाहिजे त्याचा मध्ये मुख्य म्हणजे प्रतिष्ठा परमेश्वराची बसवायला लागते, ईश्वर प्रणीधान म्हणतात त्याला. ते काही सोपं काम नाही. तेव्हा अशा अगदी कठीण तर्हेचा ट्रेनिंग मधून काढून त्यातून त्यात जो गुरू असायचा तो म्हणजे मोठा पोहोचलेला अगदी असला पाहिजे अवधूतच असला पाहिजे, अवधूत म्हणजे फार उच्च दशा असते. आजकाल पयली चे पन्नास झालेत, एक रुपया द्या की गुरू तयार. एक रुपया, बर आठ आणे दिले तरी चालतील आम्ही होतो तुमचे गुरू. नाही का तुमच्या कडे? एक आणा दिला तरीसुद्धा आम्ही होतो गुरू तुमचे. असेही गुरू मिळतात आणि आजकाल आलेच आहेत एकाहून एक राक्षस गुरू बनुन आलेत तुमचे खिसे खाली करायला. तुमच्यात अधर्म भरायला. जे तुमच्यात अधर्म भरतात ते कधीही गुरू नाहीत. आधुनिक काळात अधर्माचा गोष्टी करुन पोट भरणारे लोक पुष्कळ आहेत. स्मग्लिंग शिकवतात, असं स्मग्लिंग केले तुम्ही तर बरं होईल, आम्ही तुमचे गुरू, बरं! आणि त्यातला टेन पर्सेंट (10%) आम्हाला द्या म्हणजे झालं. म्हणजे धर्माचे गुरू आहेत की स्मग्लिंग चे गुरू आहेत! तुम्ही कसेही वागलात तरी चालणार आहे, दारू पितात? प्या की! आम्हालाही एक द्या म्हणजे झालं, थोड इंग्लिश पाठवा. सिगारेट बिगारेट? वा छान! कारखाना उघडा, बरय आहे उत्तम आहे. पण थोड आमच्या कडे इकडे पाठवुन द्या, आम्ही चिलीम पितो. नंतर अधर्म शिकवणारे पण खूप आहेत राज रोज. रजनीश सारखे लोक, दुसरे आणखी निघालेत की हीरे काढून देतात. अहो! देवाच्या साम्राज्यात हीर्याला काय किंमत आहे? हे दगड आणि धोंडे, एक तुम्हाला हीरा देतील आणि तुमच्या कडून दहा हीरे घेणार. पण आपल्याला कसं वाटतं वा वा वा अहो हीरे काढले. असं का! म्हणजे तुम्ही हीरे बघायला गेला होतात की स्वतः च दर्शन घ्यायला गेला होतात? स्वतः च्या आत्म्याला वरत करायला गेला होतात की ते हीर्यांचे बाजार बघायला गेला होतात? त्याच्यासाठी इकडे ज्वेलर्स ची दुकाने आहेत की. त्यांना ते कशाला सोंग पाहिजे. तेव्हा गुरू लोकाच कार्य आता जंगलातून होईल. जंगलात बसतात ते (त्याला बाहेर घेऊन जा बाळाला) अशा गुरू लोकांचा हजारोंनी ओळ्या लागतात. मग लेक्चर, गुरू लोकांचे लेक्चर. आजपर्यंत कुठेही गुरू लोकांनी बसुन लेक्चर दिलेली मला तरी माहीत नाही. मग त्यांची पुस्तके निघतात. कशाच लेक्चर देत बसले? काही प्रात्यक्षिक आहे का तुमच्यात? नसले तर डोंबले महाराज! फार सुंदर! मग भागवत ऐकायला जातो आम्ही की केला ना माताजी धर्म. असं का! ह्या कहाण्या आणि हे फालतूचे वेळ घालवण्याचे धंदे त्याने परमेश्वर मिळत नसतो. असला परमेश्वर तर आमच्यात जागृत करा म्हणाव. आणि बाहेरच पेट्या ठेवलेल्या मोठ्या मोठ्या, आल्याबरोबर, जशी श्रद्धा असेल तशी द्यावी. दोन जोडे द्या आणि म्हणा आमची हीच श्रद्धा आहे, म्हणजे ठीक होतील. आणि असं लुबाडणूक धर्माचा नावावर सुरू केलं म्हणजे आपली मुलं उद्या म्हणणार हे काय मुर्खासारख चालवलय तुम्ही?  काय की तुम्हाला डोक आहे की नाही? म्हणजे ते म्हणतील हा परमेश्वरच नको मुळी चला तिकडे. म्हणजे नास्तिकता येणार आणि आलीच पाहिजे. अहो माणसाला डोकं आहे, ते काय गाढव नाही! तुम्ही अशा मुर्ख लोकांच्या नादी लागल्यावर आणि देवळातून जे प्रकार चाललेले आहेत ते स्वत: पाहिल्यावर सुद्धा डोळे झाकून घ्यायला ते काय म्हातार्डे लोक नाहीत. त्यांना डोक आहे ते विचार करतात. पुढची जी इथे पिढी येणार आहे ती उभी राहणार आहे विचारायला, तर आणखी काही नव्हतं काही तुम्हाला करायला तर हे करत बसले, टाळ कुटत बसले, नाहीतर देवळात जाऊन त्या भटज्यांचे पोट भरत बसले. मग त्यांना काय उत्तर देणार? तुमच्यात काय फरक आला? तुम्हाला काय मिळाले? काहीही नाही. परमेश्वराला जाणायच असलं तर आत्म्याच दर्शन झालं पाहिजे. आत्म्याला मिळाल्याशिवाय परमेश्वर जाणता येत नाही. घरी दिवे लाऊन पुजा करून परमेश्वर मिळणार नाही. पहिल्यांदा आत्म्याला जाणून घ्या मग पूजेला अर्थ लागेल. पहिल्यांदा आत्म्याचे डोळे उघडे करा मग पूजेला अर्थ येईल.

बसा! बसा! बसा!

पहिल्यांदा आपल्या आत्म्याचे डोळे उघडा म्हणजे परमेश्वर तुम्हाला दिसेल, जाणवेल, तुमच्यातून त्याची शक्ती वाहू शकेल. जसं ह्याला हे एक दोर आहे, आणि हा जोपर्यंत आम्ही मेन ला लावत नाही तोपर्यंत ह्याला काही अर्थ नाही तसेच तुम्हालाही काहीही अर्थ नाही. आत्म्याचे दर्शन हे झालंच पाहिजे. फरक एवढाच की अवधूत मंडळी मध्ये आधी तुमची सफाई करावी लागते, आधी फर्स्ट क्लास इन्स्ट्रुमेंट केलं पाहिजे. काही काही लोकांच म्हणणे आम्ही बेडूक होतो तेव्हा पासून मेहनत केली, हजारो वर्षे मेहनत केली. शरीर, मन, बुद्धी अगदी स्वच्छ करून घ्यायची. अगदी रोल्स रॉईस तयार करायचा आणि त्याला सुरू करायच. आता आमच्या कडे म्हणजे फीएट कार पण आहेत पुष्कळ आणि सेकंड हॅन्ड, फोर्थ हॅन्ड, फीफ्थ हॅन्ड पण आहेत. मग काय करता आता, कधी रोल्स रॉईस होणार आणि कधी काय करणार? आम्ही असं ठरवलं की सुरूवात तर करून द्या. गाड्या चालू करा. आणि गाडी चालु झाली म्हणजे आत मधूनच हळूहळू मग ते झेपत नाही बाकीच, जडत जात हळूहळू आणि मनुष्य संपूर्णत्वाला येतो हाच एक मोठा फरक आहे. कुंडलिनी जागृती माताजी का देतात याला कारण हेच आहे की तुमच्या गाड्या आम्ही सुरू करून देतो. मग लटरक पटरक थोडी चालणार पुढे मग जाते मग येते पुढे मागे पुढे चालू असते, मग ढकलायच! आणि आता सगळं शिकलोय आम्ही, ह्या जन्मात माणसाच सगळं शिकलोय, माणसाचा मुर्खपणा काय असतो, ते अति शहाणे कसे असतात, त्यांच डोक असं उलटं कसं चालतं, ते असा वेडेपणा का करतात, वगैरे वगैरे अगदी आम्ही सगळं शिकलो, अगदी पुर्णपणे मानव झालो आहोत या बाबतीत. कोणीही आला समोर की हो! कळलं कळलं, बसा बसा! समजलं समजलं! सगळ्यांचे परम्युटेशन्स कॉम्बिनेशन (permutations combination) काय आहेत  ते सगळं आम्हाला माहिती आहेत आणि सगळ्यांच्या किल्या आम्ही शिकलोय. तेव्हा कोणी कशीही गाडी आणली तरी ती कशी स्टार्ट करायची ते आम्हाला माहिती आहे, असंच समजा तुम्ही. कारण असंय वेळ कमी आहे ना, आणि दिलं हे पाहिजेच तेव्हा आता कसं देणार? कसही करून घ्या बुवा एकदाच, मग ढकलत ढकलत माताजी वायब्रेशन्स गेले, की परत आले. परत त्यांना ठीक करा परत ढकला. पण काही काही लोक मात्र एकदा पार झाले म्हणजे मस्त चालतात. दुसरं असं की तुम्ही आपल्या स्वतःची किंमत केलेली नाही. आता तुम्ही इथे आलात म्हणजे काय? काहीतरी विशेष असल्या शिवाय तुम्ही इथे येणार का?  अख्ख्या मुंबईत एवढीच माणसं कशाला इथे पोहचली? आम्ही जागृती देतो हे सगळ्यांना माहीत आहे, पार करतो हे सगळ्यांना माहीत आहे, आम्ही कॅन्सर चा रोग बरा केला हे सगळ्यांना माहीत आहे, म्हणजे त्याबद्दल कोणाला शंका नाही. एकाही माणसाने आजपर्यंत आम्हाला छाती ठोकपणे विचारलं नाही की कसं होणार. आम्ही खुले आम सगळ्यांना सांगतो ही भूतं आहेत राक्षस आहेत, त्यांची नाव सांगतो कोणते कोणते राक्षस आहेत पण एकाची येऊन हिंमत झाली नाही मला म्हणायला की तुम्ही असं कशावरून म्हणता. एकने आजपर्यंत विचारलं नाही. कारण माहीत आहे त्यांना ह्यांना खरं काय ते माहिती आहे.

पण तरी तुम्ही काहीतरी विशेषच असाल ना आज इथे आलात तर. काय माहिती जन्मजन्मांतराच केवढ आमच देण राहिलं असेल आणि कितीदा आम्ही तुम्हाला वचने दिली असतील, तेव्हा आज आम्हाला यायलाच पाहिजे. आणि येतांना उशीर झाला, तर जरा मला वाईट वाटलं आतून फार की इतक्या कार्यातून निघत निघत इथे यायच म्हणजे काहीतरी विशेष मंडळी येणार तिथे, आणि उशीर झाला. आणि माझी मुलं वाट बघून बघून थकली असतील, कसं काय जुळणार वगैरे. असो! तरी कुंडलिनी काय आहे, ती कशी वर येते, ती कशी उठते, कशे चक्र आहेत ते काय आहेत ते सगळं आम्ही तुम्हाला सांगणार आहोत नंतर. सध्या डोके दुखी नको. कारण जर तुम्हाला खोलीत यायच असेल तर तेवढा तो दिवा लावा म्हणजे सगळीकडे प्रकाश होणार. आधी प्रकाश करून घ्या, मग सांगते त्याचा मागच मशीनरी काय, त्याचा इतिहास काय, इलेक्ट्रिसीटी कोणी काढली, कसं काय, कुठुन आली काय झालं. पण आता सध्या डोके दुखी नको. आधी प्रकाश येऊ देत, बरं का! आणि मग बोलूया, मग सांगु ना सगळं, बसलोच आहे त्यासाठी. आणि आहेत पुस्तक बिस्तक, ते घेऊन टाका, वाचून टाका, बघा कसं काय. पण आता ह्या मार्गाला या आणि हा परमेश्वराचाच मार्ग नव्हे हा तुमचा मार्ग आहे. तुम्ही जे अमीबा पासून माणूस झालात ते आता जे पुढे अति मानव व्हायचय ते झालंच पाहिजे. तेवढ्यासाठीच तुम्हाला (पार) केलं. म्हणजे आम्ही जर ह्याला तयार करून जर ह्याला आम्ही मेन्स ला लावलं नाही तर याला अर्थ काय? सगळी मेहनत वाया गेली. म्हणूनच आमची धडपड,आमचा धडपडात एवढ्यासाठी,  आमची धडपड तेवढ्यासाठी आहे. कारण सगळी मेहनत आम्ही केलेली, तर आता हे शेवटला लावू द्या. आणि तुम्हाला माहीत नाही की तुम्ही अमीबा पासून माणसं कशी झालात आणि आता पुढे काय होणार, म्हणून तुम्ही म्हणता हे काय माताजींना उगीचच कशाला ऐकायच? ते आम्ही केलेलं आहे म्हणून ही तळमळ आहे, ते कृपा करून प्राप्त करा. आणि होईल! सगळेजण असे हात करून बसा बघु. आता प्रश्न बिश्न विचारु नका, कारण उगीचच नस्ता वेळ जातो. काही आहेत का काही प्रश्न कोणाच्या डोक्यात काही? आहेत?