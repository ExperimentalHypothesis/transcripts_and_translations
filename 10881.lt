14 sausio 1981
Makar Sankranti Puja
Pune (India)
Atsiprašau, jog negalėjau kalbėti su jumis angliškai, o tik trumpai.

Šiandien – ypatinga Sankranti diena. Kaip žinote, „sankr“: „san“ reiškia gerą, šventą, o „krant“ reiškia... revoliuciją. Kalbėdama marathi kalba, pamirštu anglų. Revoliucija. Revoliucija. Šventoji revoliucija. Šventoji. Pasakojau jiems, jog šventoji revoliucija įvyksta, kai įsitvirtina jūsų pačių Dharma [dora] per Sahadža jogą. Žinote, kas yra jūsų Dharma. Nes be savo Dharmos, pražūsite.

Pradings jūsų vibracijos. Iškart suprasite, kad ieškodami kažko netekote. Tai jus paveiks ir turėsite susitvarkyti, kas nėra itin sunku. Tačiau siekiant įvykdyti Sankranti – šventąją revoliuciją, jums reikia priimti naują religiją, žengti pirmyn. Visų pirma, jūsų žingsnis turi būti apšviestas, tuomet reikia įtvirtinti naujus žingsnius, kad judėtumėte pirmyn. Šie žingsniai skiriasi: vienokie vakariečiams ir kitokie rytiečiams. Ką tik jiems papasakojau apie rytietišką būdą, o dabar papasakosiu jums apie vakarietišką. Mums būtini nauji idealai, nauji būdai, nes esame drąsūs ir narsūs žmonės. Pasitelkę meilę turime dalyvauti meilės kovoje. O ji yra labai subtili.

Kai juda mėnulis ir saulė – iš kairės į dešinę, tai reiškia, kad jūsų troškimas tampa jūsų veiksmu. Šiandien jie suteikia švelnų būdą pasakyti, jog turite kalbėti labai švelniai – tai itin svarbu vakariečiams, nes veikdami ar organizuodami labai užkaistate, tvyro įtampa, o jūs tampate labai nejautrūs, bejausmiai. Žinote, kad tuomet širdis supyksta. Tokiu atveju sakoma, kad jums reikia saldumo. Jis šildo, nes dabar saulė juda į kitą pusę. Taip pat susibalansavimui siūloma: „Kalbėkite labai švelniai. Sakykite švelnius žodžius, būkite saldūs. Suteikite savo kalbai švelnumo.“ Itin svarbu tai suprasti. Turime priimti tai tarsi religiją, jog vieni su kitais nekalbėsime šiurkščiai. Visų pirma, tarpusavyje.

Daugelis žmonių bus malonūs kitiems, nes kiti juos gali sudoroti, tačiau nesielgs maloniai su savo Sahadža jogais. Tai – visuotinis vyksmas. Viskas vyksta pasaulio mastu. Kai ką nors organizuojate, darote tai visiems. Organizatoriai neturėtų būti šiurkštūs, o neorganizuojantieji neturėtų būti nerangūs. Visi turime judėti tuo pačiu greičiu, vadovaudamiesi tuo pačiu supratimu. Yra tokia istorija marathi kalba, labai gera istorija, kai paukščių gaudytojas pripylė daug gardžių grūdų paukščiams – balandžiams, jie nebematė paspęsto tinklo ir visi nutūpė lesti tų grūdų, o ten buvo tinklas. Jų kojos įsipainiojo į tinklą. Tad visi nutarė: „Jei visi tuo pačiu metu pakilsime, kartu pakils ir tinklas, taip išsigelbėsime.“ Taigi, vienas balandis pasakė: „Kai duosiu ženklą, kilkime aukštyn visi kartu. Jei kuris kils greičiau, nukris žemyn.“ Taip reikia veikti ir Sahadža jogoje; tam būtina išlaikyti reikiamą greitį, išlikti taikiais, mylinčiais, švelniais.

Taika – būdas, kuriuo tai pasieksime. Tai yra sprogstamoji taika. Tarp dviejų priešingybių atrandate balansą − sprogstamąją [taiką]. Esate skaitę apie dievybes ir įvairius jų aspektus. Visada: „Ati saumija, Ati Raudra“ [švelni kaip Mėnulis ir baisi kaip Rudra] – pateikiamos dvi priešingybės, tokiu būdu pasiekiant balansą centre. Taip jūs turite suprasti, kad Sahadža joga yra unikali revoliucija. Aš pasakojau jiems, kaip tiek politiniu, tiek socialiniu požiūriu – abiem būdais – ketiname pagerinti kiekvieną šalį. Taigi, visą pasaulį – visą Visatą. Vėliau viską jums išversiu. Tad šiandien yra ypatinga, didinga diena.

Atlikdami šią pudžą, prašykite, kad jumyse būtų puoselėjamos naujos religijos, kad jos įsitvirtintų ir pabandytumėte jas įsisavinti. Jos persmelks jus, bet turite jas priimti ir žinoti, kad tai – didžiulė kova. Tačiau tai yra visiškai kitokia kova – taikos ir meilės. Štai kodėl jie sako: „Kalbėkite švelniai. Būkite malonūs vieni kitiems. Jokio sarkazmo ir grubumo, būkite švelnūs.“ Švelnumas, tikrasis švelnumas, ne išoriškas, demonstruojamas ar oficialus, o tikrasis švelnumas. Telaimina jus visus Dievas.