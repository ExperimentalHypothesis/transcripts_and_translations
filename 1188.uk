Mедитація в усвідомленні без думок. Ґуді Падва Пуджа, Делi (Iндія), 30 березня 1976.

Ми не можемо медитувати, ми можемо лише перебувати в медитації. Коли ми говоримо, що збираємося помедитувати, то в цьому немає сенсу. Ми повинні перебувати в медитації. Ви або всередині будинку, або зовні. Ви не можете, перебуваючи всередині будинку, сказати: "Тепер я не в будинку." Чи коли ви ззовні, ви не можете сказати: “Я всередині будинку".
Так само, ви переміщаєтеся в трьохвимірному просторі буття: емоційній, психічній та розумовій сферах існування. Ви - не є всередині себе. Але коли ви всередині себе, тобто в стані без думок, тоді ви перебуваєте не тільки там, ви перебуваєте всюди, адже це є те місце, та точка, де ви, дійсно перебуваєте у Всесвіті. Звідти ви перебуваєте у зв’язку з Принципом, з Шакті, з Силою, Яка проникає в кожну часточку матерії, в кожну думку, яка є емоцією, у все планування і мислення всього світу. Ви проникаєте у всі Елементи, які створили цю прекрасну Землю: ви проникаєте в Елемент Землі, ви проникаєте в Акаш (небо/eфір), в Тейджас (світло), в Звук. Але ваш рух дуже повільний.
Тоді ви кажете: “Я медитую”. Це означає, що ви рухаєтесь, зливаючись воєдино з Вселенським Єством. Та ви не рухаєтесь самостійно, ви лише звільняєтесь від всього, що заважає вам бути вільними від тягаря речей, які не дозволяють вам рухатися далі.
В медитації ви повинні дозволити собі перебувати в стані без думок. Там Саме Несвідоме, сама Ачетана [Несвідоме] подбає про вас. Ви почнете рухатися з силою Ачетани. Несвідоме подбає про це. Воно понесе вас туди, куди Воно захоче, щоб ви прямували. Залишайтеся в стані без думок завжди. Намагайтесь зберігати цей стан так довго, як тільки ви це зможете. Коли ви в стані без думок, ви маєте знати, що ви знаходитесь в Царстві Бога і Його жителі, Його механізми, Його Свідомість піклуватимуться про вас.

Я помітила, що навіть коли ви даєте вібрації іншим людям, ви не перебуваєте в стані усвідомлення без думок. Якщо ж ви даєте вібрації в стані усвідомлення без думок, ви нічого на себе не піймаєте [не заблокуєтесь], бо всі ці сутності, які входять у вас, всі матеріальні проблеми, які входять у вас, все це входить, коли ви перебуваєте в тих трьох вимірах.
Завдяки Сахаджа йозі ви відкрили ворота до своєї власної сутності. Ви увійшли до вашого власного царства, але ви не втримуєтеся там. Ви покидаєте його, і знову повертаєтесь назад, і сповзаєте вниз. Не має значення. Не варто надто розчаровуватися та засмучуватися цим. Ви знаєте, що люди працювали тисячоліттями і не могли відділити себе від своїх «Я». Тільки ви, люди ‒ Сахаджа йоги, ‒ створені на зразок самого Шрі Ґанеші, є настільки могутніми, що можете давати пробудження та Реалізацію іншим людям. Навіть якщо ви блокуєтесь, ви бачили, що у вас є Сили. Навіть якщо ви відчуваєте, що вібрації не приходять, ви знаєте, що у вас є Сили. Ви можете давати Реалізацію іншим. У вашій присутності люди отримують Самореалізацію. Але ви повинні бути Тою Силою всеціло.
Припустимо, що з вашим авто щось не так. Та допоки воно їде, все гаразд. Вам треба його ремонтувати. Так і ми повинні постійно корегувати наш стан, ліквідовувати всі ушкодження, отримані через власну дурість, хтивість, жадібність, масу хибних ідентифікацій, які ми носимо за собою. Всю нашу увагу ми повинні тримати на наших слабкостях, а не на наших досягненнях. Якщо ми знаємо наші слабкі сторони, – це краще, так ми справді зможемо «подолати» їх. Уявімо, що в судні є пробоїна, через яку потрапляє вода. Тоді увага всієї команди, всього екіпажу і самого капітана будуть лише на цій пробоїні, через яку потрапляє вода, і більше ні на чому. Так само і ми повинні бути пильними. Існує так багато пасток для Сахаджа йогів – Я це бачила.
Звичайно, навіть коли з минулим покінчено, навіть коли ви переступили через минуле. В нашому сьогоденні є так багато відголосків скоєного колись. Наприклад, коли ви сидите в групі разом, ви всі поєднані один з одним. Tі, хто занадто втягується у відносини з іншими людьми, у будь-які відносини, повинні знати, що такого роду прихильності не допоможуть їм в їхньому індивідуальному сходженні. Кожен зростає індивідуально, незважаючи на те, що колективно ви ‒ об’єднані і спілкуєтесь один з одним. Але сходження ‒ індивідуальне, абсолютно індивідуальне. Хто б це не був ‒ ваш син, брат, сестра, дружина, приятель, ‒ ви повинні пам’ятати, що ви не несете відповідальності за їхнє сходження. Ви не можете допомогти їм у їх сходженні. Тільки милість Матері та їх власне бажання, їх власні зусилля відмовитись від всього тривимірного допоможе їм.
Тому щоразу, коли така думка приходить, ви повинні знати, що ви не досягнули стану усвідомлення без думок повною мірою. Ось так ви отримуєте проблеми, які йдуть з тих трьох вимірів. Інколи Сахаджа йог помічає, як йому в голову приходить якась емоція. Це може бути емоція смутку чи розпачу, вони можуть зневіритися в самих собі та в інших. Це ‒ одне і те ж. Я бачила як деякі Сахаджа йоги проявляють неприязнь до інших людей. Не може бути постійного незадоволення чи відрази. Звичайно, на якусь мить ви можете відчувати неприязнь, це нормально. Але це ‒ скороминущий стан. Або ви можете відчувати незадоволення самим собою – це також може бути тимчасовим станом. Але якщо ви продовжуєте утримувати його в собі, чи починаєте вв’язуватися в нього, то це означає, що ви обмежуєте себе, це означає, що ви не є в стані усвідомлення без думок, ви перебуваєте в своєму минулому, і важким тягарем опускаєте його собі на плечі.
В сьогоденні все скороминуче. Минає все, що не є вічним. В сьогоденні залишається лише Вічне, все інше відпадає. Це немов ріка тече, не зупиняючись ніде. Але ця плинна ріка вічна. Все інше змінюється. Якщо ви тримаєтесь Вічного Принципу, то все, що не є вічним, змінюється і відпадає, розчиняється і припиняє своє існування.
Ми повинні усвідомити нашу власну гідність, нашу власну суть. Перше і найголовніше – це те, що всі Сахаджа йоги ‒ обрані. Вони ‒ люди, яких обрав Бог. В цьому місті Делі живуть тисячі і тисячі жителів. В усьому світі зараз так багато людей, що ми страждаємо від перенаселення, але в Сахаджа Йозі людей дуже і дуже мало. І коли ви ‒ обрані, то, перш за все ви повинні усвідомити, що ви ‒ основа. Ви – фундамент, який закладається і він повинен бути сильним, повинен бути міцним і витривалим. Ось чому так важливо, щоби всі ви, кого не так багато, хто є першими лампами, хто запалить і решту світильників у світі, насолоджувалися Силою Вічності, Силою Божественної Любові, Силою того Всесвітнього Єства, Котрим ви і є.

Ось, що таке медитація. То ж коли Сахаджа йоги запитують мене: “Що ми повинні робити для медитації?” ‒ Просто будьте в стані без думок, і все! Не робіть нічого! В цей час, ви не тільки рухаєтеся в правильному напрямку, і Несвідоме бере відповідальність за вас, не лише це: ви вперше в історії випромінюєте Божественність в природу, в ваше оточення, на інших людей, які пов’язані з вами. Однак, справа в тому, що ми звикли, що повинні щось робити задля цього! Тому і починаємо щось робити. Медитація – головний Сахадж метод. Також в нас є молитви і Пуджа. Молитви, якщо вони йдуть від серця, з почуттям повного смирення та просьбою про Вічне також будуть винагороджені. Просто просіть про це, і все інше поступово прийде до вас….
(запис обривається)
…. бо вони просуваються крок за кроком. Всі Сахаджа йоги мають проблеми. Вони мають проблеми через їхнє минуле, а також через їх надмірне устремління в майбутнє. Тож, коли у вас є проблеми, ‒ в Сахаджа Йозі ви знаєте, як їх долати. Окрім медитації є так багато інших методів, вони вам дуже добре знайомі. Ви повинні знати, що це за чакра і де знаходиться Кундаліні. Якщо Кундаліні зупинилася на рівні якоїсь чакри, яка не працює, вам не треба цим засмучуватися. Припустимо, ваш інструмент чи ваше авто зупинилося в дорозі. Який сенс засмучуватися? Ви повинні вивчити механізм, стати хорошим механіком і тоді ви можете справитись з цим дуже добре. Тому всі техніки Сахаджа йоги повинні бути вивчені та засвоєні. Це ви можете зробити лише даючи їх іншим і навчаючись, виправляючи їх і себе.
Засмучуватися нема потреби. Це найгірше. Якщо ви засмучуєтеся і почуваєтесь нещасливими, тоді можуть виникнути проблеми. Ви повинні сміятися над собою і власним механізмом, який є просто інструментом. Коли ви починаєте ідентифікувати себе, навіть з інструментом, то ви ‒ не там. Ви ‒ не чакри, ви ‒ не окремі канали. Ви ‒ Свідомість, ви ‒ Сила, ви ‒ Кундаліні. Тож не треба хвилюватися, що всі ці речі в неналежному стані. Якщо з ними не все гаразд, ви можете виправити їх.
Тільки що згасло світло. Якщо лампи згасли через перебої зі струмом – це серйозна річ. Та якщо це просто перегоріла лампочка, то ви можете її замінити, ви зможете все це зробити самі. Тому немає підстав хвилюватися, коли ваші чакри забруднені. Саме це занепокоєння, засмучення ‒ це вже неправильне відношенням до Сахаджа Йоги. «Сахаджа» іншими словами означає «проста річ». «Сахаджа» означає … Бути «сахаджа» означає… можу навести слова Тулсідаса [Кабіра]: “Jaise rakha hu taise hi rahu” ‒ “Ти тримаєш мене, як Ти хочеш”. Таке відношення спрямовує вашу увагу всередину, бо все те, що зовні – вже не важливе, зовсім не важливе. Нас не хвилює зовнішня сторона. «Тримай мене, як ти хочеш, таким чином». І ви здивуєтеся, як все вийде добре.

Ви навіть інколи можете відчувати: “Мені потрібно дістатися до певного місця”, “Мені потрібно виконати цей бхаджан”, “Мені потрібно зробити це”, але часом це не вдається зробити. Інколи щось неправильне вам хочеться зробити, не виходить. Прийміть це! Ви повинні прийняти це як Бажання Бога. Це те, чого Він бажає. Це ‒ нормально. Це є Бажанням Бога, і тепер ви єдині з Його Бажанням. Ви тут аби донести Бажання Бога до всього світу, і на цій стадії, якщо у вас починають виникати ваші власні бажання та ідеї щодо самих себе, то коли ж ви станете Бажанням Бога?
Це «я-чество» має зникнути. Ось що таке медитація. Коли ви більше не «Я», а ‒ «Ви». Кабірдасджі написав чудову поему про це. За життя коза мекає: «Меі, меі,..», тобто ‒ «я, я,..». Та коли вона помирає, з неї виймають кишківник і витягують кишки на струни. Тоді якийсь святий ставить їх на свій музичний інструмент, що зветься тутарі або ектарі [одна струна]. І коли він грає на ньому, перебираючи струни пальцями, то виникає звук “Тухі, Тухі, Тухі”,- що означає - “Ти є, Ти є, Ти є”. Ось як: ми повинні померти, і ми повинні воскреснути. Ви вже воскресли, але Сахаджа Йога, – як Я вам казала – це кхір [солодка індійська молочна страва], чи як ви це називаєте – солодощі, приготовлені в сирому горщику – Kachche ghade ki kheer hai [кхір, приготовлений в глиняному необпаленому горщику]. І глина того необпаленого горщика змішується зі стравою. Та ваша увага може бути на кхірі, на молоці, і може відділити весь бруд сирого горщика. Ця здатність розрізняти спонтанна. Вона є. Ви вже отримали це: Cамореалізація. Ви можете відчувати це. Ви знаєте, що ви – не такі. Подібним чином ви почали говорити і про свої чакри. Та єдина річ, єдина проблема, або ж єдиний недолік Сахаджа йогів полягає в тому, що, не зважаючи на те, що вони вже ТАМ, їх увага все ще повернута назовні. Це єдиний недолік. Якщо увага змістилась [назовні], як її повернути назад? Ось в чому питання. Це найперше. Як тільки ви кажете: “Як її повернути?”, – це означає, що ви втягнулись у тривимірний простір. Вам не треба її забирати назад. Вона вже ТАМ! Якби ваша увага була ззовні, тоді Я б сказала: “Ні, ваша увага повинна направитись всередину. Вона все ще не ТАМ”. Але вона вже ТАМ, ви перебуваєте ТАМ. Я сиджу тут з вами, але Моя увага ззовні. Мені просто треба відчувати Себе: де Я, і все!

Дехто відчув це, дехто досягнув цього. Ви знаєте, серед вас є такі, хто піднявся дуже високо.
Інший метод, який ми використовуємо – це Пуджа. Я виявила, що цей метод Пудж спрацьовує з людьми дуже добре, бо він задовольняє значну частину потреб ваших старих звичок, оскільки ви відчуваєте, що щось робите для цього. Далі ви починаєте давати те, що, як ви думаєте, вам дав Бог – Благословення. A Ріші [мудреці] і Муні [святі] виявили – а вони дуже розумні люди), – виявили, як догодити Божествам, як порадувати Матір. То ж вони повідали вам, навіть протягом Мого життя, як догоджати Їй. Вони кажуть, що Вона – Стуті Прійя, що означає «Та, кому подобаються уславлення». Це не так. Але коли ви прославляєте когось від щирого серця – це означає, що ви приймаєте це, і в цей час чакри запускають процес створення Сили, Яка занурює, запускає вас в те саме Царство Бога.

То ж ці методи Пудж, молитов і мантр були віднайдені і розроблені великими мислителями Сахаджа Йоги, великими майстрами Сахаджа Йоги. І ці зусилля Сахаджа йогів, чи можна сказати зусилля без зусиль, змушують Моє тіло вібрувати, і , Я б сказала, випромінювати Есенцію з Мого тіла. І це спонукає Безмежність проявити себе через цю скінченну земну форму. І це спрацьовує, все виходить, Я це бачила, – все працює дуже добре.
Але ви знаєте, що після Пуджі Я трохи втомлююся, бо якщо ви не можете ввібрати в себе цю Силу, Я хочу спати і позбутися тих надмірних вібрацій в стані Сушупті [стан глибокого сну], входячи в цей Безмежний стан. Якби ви могли ввібрати все те, що Я випромінюю, перебуваючи в балансі під час Пуджі, тільки тоді це допомогло б краще. Це означає, що коли ви виконуєте Пуджу, ‒ отримуйте це. Перебувайте в стані без думок, коли виконуєте Пуджу, повністю зосередившись на тому, щоб поглинати! Але люди під час виконання пуджі розмовляють. Я бачила, як вони переміщуються [по залі]. Я маю на увазі, що і не знаю, як це пояснити! Це такий час, коли сочиться Нектар, і ви просто повинні прийняти його з повною відданістю. Він просто ллється. Якщо в цей час ви відчуваєте вібрації Моїх чакр, ви усвідомите, що кожної миті крихітні, найменші коліщатка в Моєму тілі обертаються – на різних відстанях, з різними швидкостями, у різних вимірах. І Я справді не знаю, як це пояснити! Але, розумієте – це створює мелодію. Ви маєте відчути і отримати її самі, цю мелодію, яка для кожної людини – своя і неповторна. І коли ви приймаєте її, вона запускає в вас цей стан безконечності. Тож під час Пуджі ви повинні знати, що вся ваша увага має бути на поглинанні.
Сьогодні дуже великий день – день Нового року. Протягом двох років, починаючи від цього дня [30 березня 1976 р.] розпочнеться Сатья Юґа. Це Великий день з різних причин. Після цього ми святкуємо дев’ять днів з нагоди Пришестя Матері. Ця дата, або можна сказати і календар, були започатковані моїми предками. І вони відчували, що саме в цей день Мати почала творити. І саме в цей день Вона спершу створила Шрі Ґанешу.
На стадії утпатті [перший етап Буття, Генезіс] Вона почала свою роботу в цей день. І ось чому вони позначили цю дату як найпершу, бо час почав відлік з цієї дати, давним-давно. І ось чому ця дата є дуже важливою, і якщо ви перетнули її, то ви – поза часом [калатіт]. Ви маєте переступити цю дату і вийти за рамки. Ви повинні переступити через вашу дхарму, вашу релігіїю, вийти вище за їх межі і стати «дхарматіт». Ви повинні бути тими трьома гунами і вийти вище – за їх межі – гунатіт. Ви вже є всіма ними трьома – [калатіт, дхарматіт, гунатіт]. Але сходинки, на яких ви стоїте, мають бути міцними; і ваші пройдені стадії також мають бути в порядку. Тому, коли ви поза ними всіма, ви повинні виправляти ті сходинки, які ви вже переступили. Це можна зробити через медитацію, Пуджі, молитву.
Проте найважливіше, найбільш значне досягнення здійснюється через віддачу Вселенському через ваше Вселенське єство. Всі ви маєте присвятити своє життя Сахаджа Йозі та віддавати все більше і більше. Серед нас є люди, які віддали дуже багато, і завдяки цьому також багато чого й досягнули. Ви повинні давати, розповідайте про це, розповсюджуйте це і приводьте більше людей, щоб отримати це, інакше вони будуть викинуті з еволюційного процесу. У вас немає часу на сумніви та роздуми; не втрачайте час на всі ці дріб'язкові справи. Якщо ж у вас все ще є сумніви,то краще піти. Прийшов час для вас – включитися в процес!

Тож сьогодні Я бажаю вам щасливого Нового року для подорожі в Духовне життя цього світу. Ви повинні думати про всіх Сахаджа йогів, які далеко від нас, і наші думки повинні нести їм нашу любов до них, і вони повинні бути благословенними так само, як і ви всі благословенні тут.
Сподіваюся, що в ці важливі дні, коли Я тут з вами, ви повністю присвятите себе вашому звільненню в тих чотирьох напрямках, про які Я вам розповідала. І яка б програма не склалася, сприймайте її сахадж чином. Ви не повинні залежати від часу і вибору часу. Що б не приходило сахадж – прийміть це.
Хай Бог благословить вас!
Її Святість Шрі Матаджі Нірмала Деві