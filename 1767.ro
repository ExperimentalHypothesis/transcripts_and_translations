19 iunie 1990
Kundalini Puja
Moedling (Austria)
Shri Adi Kundalini puja. Mödling (Austria), 19 June 1990.

Astăzi ne-am adunat aici să facem Kundalini Puja. Odată, cu mult timp înainte, am făcut această Puja în India şi acum este prima dată când facem această Puja aici, în Austria. Aceasta este Puja pentru Adi Kundalini care este Kundalini Primordială. Trebuie să fi văzut că Athena, care este Mama Primordială, are o putere, în mâna stângă, reprezentată printr-un şarpe. Şi una din puterile Mamei Primordiale este, am putea spune, Kundalini Primordială. Face parte din Ea. Desigur, Ea este mai presus de aceasta, dar este reflectată în fiinţele umane ca energia Kundalini.

Ei bine, trebuie să ştiţi că pentru a crea o Încarnare a fost nevoie de multă muncă. Atât de multe lucruri trebuiau comunicate. Trebuie să ai viziunea modului în care, când o fiinţă umană este creată, cum ar putea o Încarnare să-i fie de ajutor. Am avut încarnări pe acest Pământ la diferite niveluri. Şi au fost trimise cu intenţia precisă, de a duce omenirea la un anumit stadiu de evoluţie, potrivit momentului respectiv. Erau toate părţi integrante din Mama Primordială şi au avut o Kundalini foarte puternică în interiorul lor. Dar Încarnarea acestei Kali Yuga este foarte complicată. În primul rând, trebuia construită conjunctura în care această Încarnare trebuia să se nască, şi ce avea de înfruntat această Încarnare.

Aşadar, forţa motrice majoră putem spune, sau cea mai importantă muncă trebuia construită în Încarnare, pentru a crea o coloană vertebrală foarte puternică, care să o poată susţine pe Kundalini Primordială, care este responsabilă pentru această măreaţă muncă de transformare. Ei bine, această Kundalini Primordială, are toate puterile în interiorul Său: de mântuire, de ascensiune.

Dar, pe lângă aceasta, ca să te naşti în era Kali Yuga, trebuia să ştii cu ce fel de oameni vei avea de-a face, şi apoi cum să-i aduci la nivelul la care să înțeleagă Sahaja Yoga, şi să înţeleagă că trebuie să evolueze. Deci, există multe surse de energie şi cunoaştere care trebuie folosite, pentru că lumea în care Kundalini Primordială trebuie să lucreze, este foarte complicată.

Nu a fost un lucru simplu ca în cazul celor ce mergeau în Himalaya, care erau deja curaţi, foarte dornici să-şi primească Realizarea. Ei nu aveau tot felul de inhibiţii, condiţionări, şi ego. Erau complet abandonaţi şi veneau după numeroase penitenţe. Deci nu era un lucru aşa de complicat să le ridici Kundalini. Kundalini Primordială, pe lângă faptul că trebuia să dea ascensiunea oamenilor, trebuia să înţeleagă de asemenea natura oamenilor.

De ce nu duce copilul afară? Ce se întâmplă? Cred că ar trebui să deschideţi ferestrele, probabil copilului îi este cald. Vedeţi, în mod normal, copiii nu plâng fără motiv. Trebuie să aveţi grijă.

Deci, toate aspectele fiinţelor umane, în mişcarea aleatorie a fiinţelor umane, toate aventurile şi inițiativele lor, trebuie să fie înţelese de Încarnare, ca să comunice cu Kundalini Primordială. Şi, de asemenea, această Încarnare trebuia să fie Mahamaya, astfel că Ea sau El, oricine ar fi, să se comporte de aşa manieră încât nimeni să nu se simtă înfricoşat, sau să O simtă ca pe ceva distant. Deci a trebuit să ia forma de Mahamaya Swarupa. Deci, munca lui Adi Shakti este pe două planuri. În primul rând, trebuie să cunoască timpurile actuale, cum sunt oamenii, cultura, stilurile, condiţionările, egourile lor, totul, cum se comportă. Cu toate că Adi Shakti nu este conştientă de toate aceste lucruri, pentru că nu ştie cât de departe au ajuns oamenii - aceasta este aventura umană – ce văd ei, ce visează, și care sunt ideile lor. Şi cealaltă muncă este a energiei Kundalini. Deci, este împărţită în două părţi: Kundalini şi Sahasrara.

Deci Sahasrara trebuie să-i furnizeze energiei Kundalini tot materialul, toată informaţia, iar apoi Kundalini trebuie să rezolve problemele. Desigur, după cum ştiţi foarte bine, există zeităţi peste tot în Sahasrara şi de asemenea în tot corpul şi ele sunt cele care comunică tot ceea ce trebuie comunicat în mod corespunzător. Dar este o muncă foarte complicată, extrem de complicată. Deci, această Kundalini Primordială acţionează atât pentru colectiv - Samashti cât şi la nivel individual.

Acum, să zicem că mergeți la aeroport, de exemplu. Veți începe să absorbiți căldura venită de la oameni. Apoi începeți să transpiraţi și înțelegeți că această muncă de purificare se face prin intermediul corpului vostru. Sau, în acelaşi timp, dacă există cineva care are o problemă, aceasta poate fi absorbită de asemenea, şi poate fi corectată. Deci acţionează pe ambele planuri: individual şi colectiv, sau Samashti şi Vyashti, cum sunt numite. Şi poate să o facă simultan.

Acum, atenţia, care este puterea creierului, sau puterea Sahasrarei, putem spune, trebuie să fie, de asemenea, foarte profundă, alertă, şi inteligibilă. Toată această muncă trebuia făcută pentru a crea această Încarnare a energiei Primordiale Kundalini şi a Sahasrarei. S-au folosit foarte multe mecanisme, s-au făcut foarte multe conexiuni, așa cum faceţi când încercaţi să măriți performanțele unui computer. Exact la fel, a trebuit multă muncă pentru asta. Şi înainte de toate, fiinţele umane au trebuit studiate timp de două mii de ani, cum s-au comportat, ce au făcut şi cum au ajuns în prezent.

Fiecare popor avea condiţionări diferite. La nivel individual fiecare avea condiţionări diferite. Este o muncă foarte dificilă. A fost nevoie de un adevărat ocean de răbdare, un ocean inepuizabil de răbdare. Şi astfel, întreaga scenă pentru munca Sahaja Yoga a fost pregătită. Aşa cum și voi aţi făcut o muncă uimitoare montând această scenă. Arată foarte frumos, nu-i lipseşte nimic. Dar scena pentru Sahaja Yoga a fost complicată, extrem de complicată. Pentru că munca era aşa de dinamică, aşa de subtilă şi, în acelaşi timp, aşa de plină de iubire, de afecţiune. Toată inteligenţa Divinului a fost folosită pentru a „construi“ această Încarnare.

Chiar și să dai Realizarea unei fiinţe umane era foarte greu. Trebuia să te naşti ca o fiinţă umană obişnuită, să trăieşti în familia ta ca fiinţă obişnuită. Trebuia să descoperi, conectându-te la Kundalini a fiecăruia – ce era rău cu ei, ce greşeau, cum puteai folosi permutările şi combinaţiile chakrelor lor, pentru a da Realizarea în masă. Era o sarcină imensă şi trebuia făcută prin intermediul Sahasrarei.

Dar acest lucru a fost realizat. Toate aceste planuri măreţe ale Divinului, şi munca minuțioasă a tuturor, aducerea întregii munci la nivel de excelenţă – au fost cu adevărat extraordinare. Și Eu sunt surprinsă de Mine Însămi și de faptul că am putut să aduc atât de mulţi oameni în Sahaja Yoga. Nu m-am aşteptat, dar s-a petrecut într-un mod extraordinar și datorită cooperării fiinţelor umane, altfel acest lucru n-ar fi fost posibil.

Acum, când oferiţi aceste Puja şi celelalte moduri de venerare, voi încântaţi pe acele zeităţi, le faceţi fericite, pentru că au muncit atât de mult. Vă manifestați astfel recunoştinţa pentru că au lucrat din greu cu atâta sârguinţă, cu atâta precizie, încât astăzi să putem pune în scenă măreața dramă a Sahaja Yoga. Sahaja Yoghinii probabil nu realizează ce muncă imensă s-a desfășurat în culise şi cât de mult timp ne-a luat să construim totul, să ajungem la acest nivel de perfecţiune.

Deci energia primordială Kundalini, care este reflectată în voi ca propria energie Kundalini, este de aceeaşi natură şi lucrează în acelaşi fel. Se ridică, vă dă Realizarea Sinelui, vă dă puterile dar, la urma urmei, trebuie să ştiţi că Ea este o reflecţie. Și pentru ca reflecţia să fie demnă de încredere, reală, trebuie ca înainte de toate să vedeți Realitatea, cum este adevărata energie Kundalini Primordială, cum acţionează, cum lucrează.

Dacă începeţi să vă gândiţi doar la propria Kundalini, veţi deveni imediat liniştiţi, fără îndoială. Nu puteţi gândi, pur şi simplu deveniţi liniştiţi. Gândiţi-vă doar, la oricare din chakrele Mele, şi chakrele voastre vor fi în regulă. Dar trebuie să aveţi acea profunzime! Trebuie să aveţi protocolul cuvenit! Trebuie să aveţi acel privilegiu! Va acţiona pur şi simplu. Nu trebuie să faceţi nimic, doar să vă gândiţi la chakrele Mele. Doar gândiţi-vă la Kundalini a Mea. E suficient. Dar trebuie să dezvoltaţi acea stare de abandon.

Chiar şi acum mai există Sahaja Yoghini care se îndoiesc. Au văzut ce s-a realizat, au văzut totul, dar încă se mai îndoiesc şi se răstesc la cei care se află la periferie. Şi există Sahaja Yoghini care încă se mai agaţă de multe lucruri şi nu se pot schimba. N-au dobândit încă curajul necesar. Nu spun că ar trebui să schimbaţi ceva în exterior, dar este timpul să vă transformați, deci ar trebui să fiţi pregătiţi. Ar trebui să descoperiți și să cântăriți cât de curajoși sunteți. Până când nu veți fi pe deplin curajoși, nu veți putea stabiliza Sahaja Yoga, într-un mod rapid. Când vă folosiţi propria Kundalini, trebuie să ştiţi că energia voastră Kundalini are probleme. Ea Însăşi a trecut prin diferite ere şi etape şi Ea Însăşi este uneori foarte rănită, foarte nefericită şi foarte slăbită şi atunci nu se poate ridica.

Deci dacă vreţi ca energia Kundalini, care este propria voastră Mamă, să vă hrănească, să vă dea totul, cel mai important este să învăţaţi cum să vă abandonaţi Realităţii. Dacă învăţaţi cum să vă abandonaţi energiei primordiale Kundalini, atunci propria voastră Kundalini este imediat întărită. Este ca şi cum, să zicem, aţi avea o piatră şi încercaţi să proiectaţi ceva pe ea; nu va reflecta. Apoi încercaţi cu o bucată de lemn; tot nu va reflecta. Dacă o vopsiţi, va apărea o oarecare reflexie. Apoi luaţi o bucată de sticlă. Sticla nu va reflecta. Dar dacă folosiţi mercur şi o transformați în oglindă, va reflecta. Și totuși s-ar putea să nu fie o oglindă perfectă. Astfel, reflexia pe care o obțineți depinde de calitatea voastră de a reflecta, de personalitatea pe care o dezvoltaţi.

Deci nu trebuie să existe niciun alt țel decât acela de a ne dizolva complet în Realitate. Aceasta ar trebui să fie dorinţa voastră interioară. Dizolvaţi-vă în Realitate. În acel moment nu mai trebuie să vorbiţi despre detaşare, despre virtuți, despre nimic. Toate acestea vin automat, pentru că aţi devenit una cu Divinul. Odată ce deveniţi una cu Divinul, chiar şi Kundalini a voastră devine reflecţia absolută, frumoasă şi completă a celei Primordiale.

Aşadar, astăzi am decis să avem această Puja şi să vă vorbesc despre Kundalini Primordială, modul în care a fost elaborată, construită, şi cum I s-au dat atât de multe puteri. În trecut, înainte de Sahaja Yoga, oamenii trebuiau să-şi cureţe chakrele, să-şi cureţe corpul, mintea, să facă tot felul de lucruri, tapas, şi abia după aceea se puteau gândi la Realizarea Sinelui. Chiar și Mahavira a făcut doisprezece ani de penitenţă, pe când în Sahaja Yoga niciunul dintre voi nu a făcut tapas, nimic. Aţi fost binecuvântaţi din prima zi, şi v-aţi bucurat de binecuvântările voastre tot timpul.

Deci aceasta este o ispită. Amintiţi-vă că este o ispită. Nu vă pierdeţi în binecuvântările pe care le-aţi obţinut. Trebuie să creșteți din ce în ce mai mult. Deci viaţa în Sahaja Yoga nu este deloc grea. Dimpotrivă, este mult mai uşoară. Dar unii încep să folosească Sahaja Yoga pentru anumite scopuri, ştiute numai de ei. Dacă începeţi să folosiţi Sahaja Yoga pentru un astfel de scop, vă veţi prăbuși din nou, apoi veți înțelege că a fost un lucru greşit şi vă ridicați din nou. Deci urcați şi coborâți tot timpul. Şi totuşi, trebuie să vă spun că vi s-a dat Realizarea fără să fiţi purificați, fără să vi se spună nimic, fără ca voi să fi cerut nimic, fără nicio obligație. Şi v-aţi primit Realizarea. Dar acum, imediat după Realizare, sunteți datori propriei voastre Kundalini şi trebuie să aveţi grijă de Ea, şi de voi înşivă. Trebuie să vă identificaţi complet cu propria Kundalini şi totul va merge bine.

Aşadar, astăzi este ziua când trebuie să decidem că cea mai mare armă a noastră – Austria fiind „Astra“ (”armă” în Sanskrită), este Kundalini. Şi ar trebui să ştim cum s-o folosim, ce mantre să folosim, ce probleme avem, şi nu ar trebui să ne jenăm de ele. Dacă avem o problemă, ar trebui să ştim că este acolo şi că trebuie s-o corectăm. De asemenea, ar trebui să cunoaştem tehnica în întregime. Eu descopăr că unii oameni cunosc multe tehnici şi mai ştiu să ţină cuvântări, dar nu au o inimă bună. Inimile nu le sunt curate. Vor să-şi folosească puterea vorbirii numai pentru a-și etala cunoaşterea. Apoi există oameni care au vibrații bune şi vor să dea vibraţii, dar le este teamă şi nu știu prea mult despre tehnică.

Deci, trebuie să cunoaşteţi toate aceste trei lucruri în mod corect dacă vă doriți să obţineţi rezultate depline în ascensiunea voastră. Şi dacă vreţi cu adevărat să transformaţi lumea, e nevoie să înțelegeți că trebuie să fiţi oameni ideali. Nu puteţi fi oameni cu probleme. Ieri am fost surprinsă de numărul mare de oameni bolnavi, suferind de una sau de alta. În timp ce voi ar trebui să mulţumiţi Cerului că nu sunteți bolnavi, că sunteţi perfect în regulă, că nu aveți obiceiuri proaste, nimic. Aţi ieşit din ele.

Dar, pentru a progresa, trebuie să aveţi completă determinare şi să înţelegeți că aceasta este o muncă extraordinară şi o sarcină imensă. Şi, pentru a trezi toate puterile în interiorul vostru, trebuie să fiți mai întâi complet echipaţi cu promptitudinea de a sluji Divinul. Până când nu aveţi acea promptitudine, aceea că, „Nu doresc nimic. Vreau doar să slujesc Divinul“...  Atât timp cât vă străduiţi pentru asta şi o cereţi din toată inima, cu deplină sinceritate, sunt sigură că energia Kundalini va fi consolidată şi vă va curăţa complet. şi într-o zi veți fi Mahayoghini.

Dumnezeu să vă binecuvânteze!