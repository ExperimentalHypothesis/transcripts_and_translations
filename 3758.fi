"Pidä Äitisi tyytyväisenä", Devi-puja, Vaitarna (Intia), 21. tammikuuta 1983.

Nyt olemme päässeet kiertueemme ensimmäisen puoliskon loppuun.

Nyt meidän on katsottava itseämme ja yritettävä selvittää, mitä olemme saaneet tästä. Meidän on ymmärrettävä, että Sahaja Yogaa ei tehdä aivojen kautta. Monet ajattelevat, että jos vain käskee itseään: "Sinun on oltava tällainen", se onnistuu. Jos pitää koko ajan muistuttaa itseään: "Sinun täytyy päästä eroon tästä ongelmasta", niin tulee kuntoon. Tai jotkut ajattelevat, että jos he sanovat toiselle: "Sinussa on tämä vika, ja sinun täytyy parantua", niin asia tulee kuntoon. Näin ei ole. Sillä Sahaja Yoga ei toimi mielen tasolla. Se toimii henkisellä tasolla, joka on paljon korkeammalla, kuin mielen taso. Teidän täytyy siis ymmärtää, miten chakroja korjataan. Ja teidän täytyy ymmärtää, miten pidätte koneistonne kunnossa.

Ehkä ihmiset edelleen elävät mielen tasolla ja yrittävät ratkaista ongelmia mielen avulla. Ja siksi kaikki ongelmat alkavat tulla esiin. Jos teillä on ongelmia joissakin chakroissa, ja ne eivät toimi kunnolla, tai jos huomaatte, että teissä on jotain vikaa, silloin sitä ei kannata alkaa hoitaa muuten kuin henkisyyden kautta. Jotkut uskovat, että jos he pukeutuvat joksikin, tai jos he käyttäytyvät tietyllä tavalla, heistä tulee sellaisia. Se ei ole totta. Esimerkiksi meillä on lännessä hippejä, ja he luulevat muuttuneensa primitiivisiksi. Primitiiviseksi ei muutu uskomalla siihen. Te olette niin pitkälle kehittyneitä, että ette enää voi muuttua primitiivisiksi. Eli vain tekemällä jotain mentaalisesti, me emme tule miksikään. Tämä mentaalinen taso voi mennä hienojakoisesti vielä pitemmälle ihmisiin.

Jos joistakin teistä tuntuu, että osaamalla ulkoa muutaman aartin ja muuta, voi päästä todella syvälle, niin ei sekään ole totta. Sillä nekin ovat vain sanoja. Mutta jos sanat ovat heränneinä sisällänne, silloin niistä tulee mantroja. Ja silloin ne voi saada toimimaan. Mutta ensin on saavutettava tietty taso, jolla saa voiman luoda mantroja. Myöskin, kun laulatte aarteja, se ei välttämättä ala toimia. Kohdataan asiat sellaisina kuin ne ovat eikä ehdollistuta mihinkään muuhun. Teidän on saavutettava tietty syvyys sisällänne, jotta mantrat edes valaistuisivat. Ensinnäkin teillä täytyy olla selkeät värähtelyt, aivan minimissään. Jos tunnette jonkun chakranne olevan epäkunnossa, pyrkikää silloin kohentamaan chakrojanne valokuvan avulla.

Kaikella kunnioituksella valokuvaa kohtaan. Vain valokuva voi auttaa siinä, ei mikään muu. Tai jos Minä olen paikalla. Sitten, kun olette saavuttaneet tietyn tason valaistumisessanne, silloin voitte käyttää mantroja muulloinkin, se auttaa teitä. Mutta tärkeintä on, että sydämenne on puhdas. Olen huomannut, että yleisesti on kaksi chakraa, ylivoimaisesti, jotka eivät toimi kunnolla suurimmalla osalla länsimaisista ihmisistä. Ensimmäinen on sydän. Se tarkoittaa, että sydän ei ole vilpitön, että sydän ei ole puhdas, että sydämessänne olette vielä pieniä, ette ole vielä laittaneet Äitiä sydämeenne. Teidän täytyy puhdistaa sydämenne katsomalla valokuvaa ja laittamalla sydämeenne rakastavia tunteita Äidistänne, ymmärtämällä Hänen työtään ja laittamalla Hänet sydämeenne. Jos sydän ei ole puhdas, silloin mikään ei merkitse mitään, koska sydän on "synkkä" ja se saa aikaan kaiken tämän.

Sydämen on oltava puhdas ja täysin antautunut, ja teidän täytyy yrittää laittaa Minut kaiken muun edelle. Voin sanoa tämän teille, koska olette sahaja-joogeja, en voi sanoa sitä ihmisille, jotka eivät ole. Yritämme aina katsoa Sahaja Yogaa omien ehtojamme kautta, emme Jumalan ehtojen kautta. Jumala on mitä on, Hän ei voi muuttaa Itseään. Teidän pitää muuttua. Mitä tahansa ajattelemme Jumalasta, haluamme toimia sen mukaisesti. Jos esimerkiksi joku ajattelee olevansa kiltti tai hyvä Minulle, tai jos hän muka on lähellä Minua tai hän luulee osaavansa organisoida paremmin, tai kun hän tekee sitä tai tätä työtä tai muuta vastaavaa, jossa hän tuntee olevansa tärkeä, koska tekee sitä tai tätä työtä, silloin hänen on tiedettävä, se kaikki on mentaalia. Itse asiassa te ette tee mitään. Aina, kun yritätte tehdä jotakin, te saatte itsenne ja Minutkin sekaisin. Eilinen oli siitä esimerkki.

Olin varma, että ihmisten piti lähteä vasta seuraavana päivänä. Mutta kukaan ei kuunnellut Minua, ja he ryntäsivät matkaan ja huomasivat sitten, että liput olivatkin vasta seuraavalle päivälle. Saatte tämän tiedon, jos olette sydämeltänne vilpitön. Eilen sanoin: "On parempi, että ette tule". En tiennyt mikä tilanne oli siellä — sanoin vain: "Älkää tulko", ei muuta. Sillä tiesin, mitä siellä oli tapahtumassa. Tämä selkeä ajatus tulee teille, kun sydämenne on puhdas. Mutta ensinnäkin, ihmiset eivät ymmärrä, että asia täytyy työstää sydämen eikä aivojen kautta. Kun haluamme tehdä asioita aivoillamme, yritämme kehittää aivojamme, eikö niin? Opettelemalla ulkoa, harjoittelemalla, opettamalla aivojamme ajattelemaan, miten toimia siinä ja siinä tapauksessa.

Yritämme kouluttaa aivojamme. Sahaja Yogassa meidän pitää kouluttaa sydäntämme. Ja kouluttaaksemme sydäntämme Sahaja Yogassa, meidän pitää tietää ensinnäkin se, että se on joko egon tai superegon ympäröimä. Itse asiassa aivojen limbinen alue edustaa sydäntä. Jos ego on siellä, sydän on aina toissijainen, se ei ole todellinen sydän, joka toimii, vaan kaikki on mielen heijastusta. Ehkä tunnette, että teette asioita sydämestänne, mutta se ei ole totta. Mitä sitten pitäisi tehdä, jos meillä on egoa? Sanotte ehkä, että teidän pitää yrittää ikään kuin käskeä itseänne, että tuo ei ole hyvä asia ja sitä ja tätä ja kaikenlaisia mentaaleja ehdotuksia tai itsesuggestiota — tapa, jonka psykiatrit tietävät, jolla voi ohjata itseään. Jälleen mentaalia. Tällä tavalla se ei tule onnistumaan.

Meidän on ymmärrettävä, että sen onnistumiseksi meidän on nostettava vasenta puolta oikealle. Ei ole muuta keinoa. Teidän pitää tehdä se käsillänne, teidän kätenne tekevät sen, ei aivot. Joten käyttäkää käsiänne ja Sahaja Yogan keinoja. Jokaisen täytyy ottaa säännöllisesti jalkakylpyjä joka päivä, se on tärkeää. Joka aamu teidän on meditoitava. Mentaalisti saatamme tuntea, että olemme olleet Äidin seurassa, hyvä, se näyttäytyminen saa riittää. Te tulitte ja näitte millaisia intialaiset ovat, kuinka keveästi he liikkuvat ja kuinka hyviä he ovat Sahaja Yogalle. Mutta nähtyänne tämän teidän pitää tietää, että Sahaja Yoga pitää saada toimimaan, sitä ei pidä ajatella. Sitä ei voi ajatella.

Mitä tahansa yritättekin tehdä ajattelun kautta, sillä ei saa aikaan tuloksia Sahaja Yogassa. Teidän pitää käyttää käsiänne, pitää käyttää jalkojanne, teidän pitää laittaa jalkanne veteen, koska vesi on yhtä kuin valtameri. Kaikki viisi chakraa — tai sanotaanko kuusi chakraa, jotka ovat — sanon viisi, koska yksi on Muladhara-chakra, joka on seitsemäs, ja kaikkein ylimpänä on aivot. Näitä välissä olevia viittä chakraa pitää käsitellä täysin sillä ajatuksella, että ne ovat perustaltaan tehty aineesta. Nämä viisi elementtiä muodostavat näiden chakrojen perustan. Jos näitä chakroja haluaa laittaa kuntoon, meidän pitää hoitaa niitä ottamalla pois kaikki chakrojen ongelmat ja laittamalla ne elementteihin, joista ne ovat muodostuneet. Jos esimerkiksi joku on hyvin oikeanpuoleinen, niin hänen on saatava aikaan tasapaino vasemman puolen avulla. Kädellä nostaminen on tietysti hyvä, mutta entä elementti? Oikeanpuoleisessa ihmisessä on niitä elementtejä, jotka tuottavat kuumuutta: kuten valo ja tuli. Oikeanpuoleisia ihmisiä ei tulen liekki juurikaan auta.

Jos sytyttää kynttilän valokuvan edessä, ja egoistisille ihmisille annetaan vain tulta, se ei toimi. Se mikä toimii, on Äiti Maa ja vesielementti, joka viilentää. Myös jää auttaa suuresti ihmisiä, jotka ovat oikeanpuoleisia. Eli kaikkea viilentävää pitää käyttää tasapainottamaan oikeanpuoleisuutta, niin että se viilenisi. Sama koskee ruokaa. Oikeanpuoleisten ihmisten pitäisi syödä ruokia, jotka ovat vasemmanpuoleisia, hiilihydraatteja — eli heidän pitää muuttua osin kasvissyöjiksi, aika paljon kasvissyöjiksi — ja heidän pitäisi syödä korkeintaan kanaa, mutta ei kalaa eikä äyriäisiä, koska ne ovat kaikki kuumentavia. Tällä tavalla voitte hoitaa chakrojenne materiaalista puolta. Vasemmanpuoleisten taas pitäisi käyttää 'deepamia', eli valoa tai tulta tasapainottamaan vasenta puoltaan. Ja ruoassa sellaisten ihmisten pitäisi syödä enemmän typpipitoista eli proteiinia ja sen tyyppisiä ruokia. Heidän pitää syödä enemmän proteiinia.

Mitä Sahaja Yogaan tulee perusasia on Kundaliini. Ja Kundaliini on, kuten olen kertonut, puhdas halu. Toistan, kuunnelkaa tarkkaan: puhdas halu. Se tarkoittaa, että kaikki muut halut ovat epäpuhtaita. On vain yksi puhdas halu, ja se on saada olla yhtä Jumaluuden kanssa. Olla yhtä Brahman kanssa, Jumalan kanssa — se on ainoa puhdas halu. Kaikki muut halut ovat epäpuhtaita. Harjoittakaa mieltänne asteittain kohti sitä halua, tärkeimpänä päämääränä. Jos harjoitatte mieltänne tähän tapaan, silloin saatte kehitettyä itsellenne puhtaan halun, ja vähitellen se kumoaa kaikki muut halut. Hyvä.

Tämä halu olla yhtä Jumaluuden kanssa on puhtain ja korkein. Sen saavuttamiseksi, mitä teidän pitää tehdä? Sen saavuttamiseksi teidän on pidettävä Äitinne tyytyväisenä. Hyvin yksinkertaista. Adi Shankaracharya on sanonut: "Älkää välittäkö muusta, pitäkää vain Äitinne tyytyväisenä." Teidän täytyy olla vaatimattomia, älkää yrittäkö olla kieroja tai viekkaita Minulle, tunnen joka ikisen oikein hyvin. Yrittäkää sanoa itsellenne: "Puhun asioita ja käyttäydyn tavalla, johon Äitini on tyytyväinen." Oletetaan, että olette Sahaja Yogassa ja teette jotakin väärää. Se ei miellytä Minua ollenkaan. Miten miellyttää Äitiä — teidän täytyy itse nähdä, millainen asia miellyttää Minua eniten.

Olen itsekin hyvin yksinkertainen persoona. Siksi haluan vilpittömän persoonan, joka toimii vilpittömästi. Esimerkiksi sellainen henkilö, joka yrittää päteä liikaa, yrittää olla aina ensimmäinen, tai yrittää olla kuin joku elokuvatähti — en pidä sellaisista. Teidän pitää olla hyvin rauhallisia ja äärimmäisen arkoja ylpeilemään millään. Ylpeilenkö Minä sillä, että olen Adi Shakti? En ylpeile. Elän niin kuin tekin, täysin samalla tavalla, yritänkö mahtailla jotenkin? Miksi teidän pitäisi sitten mahtailla Minulle? Eli sellainen henkilö ei ole hyvä. Toiseksi, teidän ei pitäisi olla jännittynyt seurassani, siihen ei ole mitään tarvetta.

Jos huomaan teissä jotain vikaa, silloin nuhtelen teitä — se on omaksi hyväksenne. Jos sanon jonkun hyvän sanan — se on omaksi hyväksenne. Minun Sahaja Yogani toimii tällä tavalla. En halua mitään pahaa kenellekään koko maailmassa, en mitään pahaa, enkä vihaa ketään tässä maailmassa. Minulla on pelkkää myötätuntoa, mutta myötätunnossani Minun on joskus toruttava, ja siinä samassa myötätunnossani Minun on puhuttava hyvin myötätuntoisella tavalla. Siitä on apua molemmilla tavoilla, se auttaa teitä kummallakin tavalla. Joten Luojalle kiitos, että teitä on joku korjaamassa oikeaan aikaan, omaksi hyväksenne, koska te olette pyhimyksiä. Olette tulleet Maan päälle perustamaan Jumalan Valtakuntaa. Se teidän täytyy tehdä. Ja jos olette sellaisia, joita ei kunnioiteta, jotka eivät ole järkeviä, joilla ei ole arvokkuutta, jotka käyttäytyvät halpamaisesti, niin miten ihmiset voisivat hyväksyä teidät.

Eli tästä Sydän-chakrasta on pidettävä huolta ensimmäiseksi, että sydämestänne haluatte pitää Äitinne tyytyväisenä. Vaikka olisin teille vihainen, älkää surko sitä. Se on yksi merkki siitä, että Sahaja Yoga ei vielä ole kehittynyt teissä riittävästi. Jos nuhtelen teitä, se johtuu siitä, että teissä on jotain, minkä on lähdettävä pois, ja jota Minun on nuhdeltava, että se lähtisi. Joten hyväksykää se pelkkänä oikaisuna, mikä on hyväksi teille; joku piikki on mennyt sisäänne, ja se pitää poistaa toisella piikillä, ja Äiti on tehnyt sen. Kun alatte ymmärtää Äitinne myötätuntoa, se ei haittaa teitä. Se, että sanon teille jotakin, että korjaan teitä tai sanon, että tämä on väärin. Koska Minun pitää tehdä niin. Ihmiset, joiden sydän ei ole hyvä ja puhdas, eivät pysty ymmärtämään tätä. He eivät voi ymmärtää. Se on hyvin vaikeaa.

Joten pitäkää sydämenne puhtaana Äitiänne kohtaan. Mitä tahansa teen teille, on vain siunaukseksi, se on aina siunaukseksi. Kaikki mitä teen teille, on pelkkää siunausta, muistakaa se. Toinen chakra, joka on kamalan huonossa kunnossa suurimmalla osalla teistä, on Nabhi-chakra, mikä kertoo siitä, että olette edelleen kovin, kovin materialistisia. Pienen pienissäkin asioissa olemme materialistisia, se menee aina vain hienojakoisempaan suuntaan. Yrittäkää siis ymmärtää, että materia ei ole niin tärkeää. Materia on olemassa vain toistemme ilahduttamiseksi. Erityisesti Äitinne ilahduttamiseksi. Sillä ei ole mitään muuta arvoa. Teidän ei siis tarvitse olla materialistisia sillä tavalla, että pienen asian takia pitää tehdä sitä, pienen asian takia pitää tehdä tätä.

Mikään ei ole tärkeää. Jos se toimii — oikein hyvä, jos ei toimi — oikein hyvä. Katsokaas, Nabhi-chakra on hyvin yksilökeskeinen asia, hyvin yksilökeskeinen. Se on jokaisen henkilökohtainen asia. Jos halunne yltää vain Lakshmin voiman korkeudelle, että haluatte enemmän rahaa, tai että välitätte kaikenlaisista pienistä asioista ilman niihin kohdistuvaa henkistä arvoa, silloin korkeintaan teidän Lakshmi-tattwanne saattaa herätä. Mutta Lakshmi-tattwan täytyy tulla Mahalakshmi-tattwaksi. Se on teidän ylösnousemisenne takia. Jotta saisitte sen tulemaan Mahalakshmi-tattwaksi, teidän pitää käyttää kaikki materiaaliset asianne ja materiaalinen puolenne niin, että miellytätte Minua. Se on hyvin tärkeää. Teidän ei siis pidä tehdä mitään sellaista, joka ei miellytä Minua.

Tämä on hyvin tärkeää, kaikkien pitää ymmärtää se. Haluan teidän ymmärtävän senkin, että kun pukeudutte, en pidä tietyistä asioista lainkaan, kuten sotkuisesta tukasta... En ollenkaan. Se saattaa olla muodikasta tai jotain, mutta en pidä siitä. Tukan täytyy olla aina kunnolla kammattu, hyvin laitettu. Teidän pitää luopua tällaisista moderneista jutuista, kuten sotkuisista hiuksista, koska se on merkki siitä, että 'pukka-bhuutit' (tosi pahat bhuutit) tulevat teihin. Jos hiukset ovat sotkuiset, bhuutit tunnistavat sellaisen henkilön, ja menevät takkutukkaisen sisään. Yrittäkää laittaa hiuksenne siistiksi; katsokaa intialaisia, kuinka he laittavat hiuksensa. Katsokaa heitä: he kaikki laittavat hiuksensa siistiksi. Koska — Minulla ei ole mitään tekemistä hiustenne kanssa, en ole mikään hiusmuotoilija, mutta — jos hiuksenne eivät ole kunnolla kammattu ja laitettu, joudutte varmasti ongelmiin sen takia. Kiinnittäkää huomiota tällaisiin asioihin.

Sitten, joillakin ihmisillä on tapana pukeutua epäsiististi, sekään ei ole hyvä asia. Teidän pitää pukeutua siististi, puhtaisiin ja siisteihin vaatteisiin. Ei siksi, että kyse on materiaalista, vaan siksi, että se on tärkeää, että jos ette pukeutuisi, niin silloin sellainen materiaali houkuttelee kaikki 'badhat' [kärsimykset, esteet] luoksenne. Teidän on pidettävä itsenne puhtaina ja siisteinä, koska näiden badhojen ei pidä antaa tulla sisään. Kaikki tällaiset länteen tulleet ideat ovat peräisin saatanallisilta voimilta. Se ei näytä kauniilta eikä mitenkään hyvältä kenelläkään henkisellä ihmisellä. Meidän pitää muuttaa tyylimme sellaiseksi, että se vetoaa Jumaluuteen eikä bhuutteihin. Emme halua yhtään bhuuttia niskoihimme. Jos ymmärrätte tämän yksinkertaisen faktan, silloin alatte pukeutua tavalla, joka ei ehkä ole modernia eikä vanhaa tai jotakin — vaan se on siistiä, puhdasta, tahratonta. Muutenkin, jos tarkastelee materiaa lähempää, ei kannata kerätä itselleen tuhatta ja yhtä tavaraa, jotka ovat muovia niin ominaisuuksiltaan kuin luonteeltaankin.

Tarvitsette vain muutaman esineen, joilla on henkistä arvoa. Ei tarvitse haalia itselleen mitään kummallisia tavaroita, koska niillä ei ole henkistä arvoa. Älkää siis kasatko itsellenne mitään tyhjänpäiväistä. Vähitellen huomaatte, että tavara vähenee, ja jatkatte vain vähentämistä. Saatte itsellenne yksinkertaisemman elämän, parempia ja henkisempiä tavaroita. Mitä tahansa ostatte, katsokaa värähtelyjä ja ostakaa vasta sitten, muuten älkää ostako. Muuten saatte kotiinne kaikenlaisia typeriä bhuutteja, ja teille tulee harmeja. Mitä tahansa haluatte ostaa, teidän pitää katsoa asiaa värähtelyjen kautta. Jos ette saa siitä selvää, pyytäkää jotakin toista sahja-joogia auttamaan. Mutta älkää menkö ostamaan tavaroita vain siksi, että teistä ne ovat halpoja, näyttävät kivoilta tai hyviltä.

Pyrkikää ostamaan esineitä, jotka ovat värähtelyiltään hyviä. Ja jos eivät ole — se siitä, ei se ole niin tärkeää. Sellainen, että "Minun on saatava tämä, minun on mentävä Bombayhin ostamaan tämä" — se on väärä asenne. Huomion on oltava sisään päin kääntynyt koko ajan. Olen huomannut, että huomiomme on ulkopuolella. Sen takia se, mitä näemme ulkopuolella, ei ole hyväksi värähtelyille. Mutta jos huomionne on sisällä, ette osta mitään, mikä ei ole hyväksi värähtelyille. Tai ette omista mitään sellaisia tavaroita, vaan heitätte ne menemään. Mutta huomio on ulkopuolella, ja siksi ette tiedä miten arvioida asiaa. Nabhi-chakrasta on pidettävä huolta.

Sitä varten ei tarvitse ajatella, vaan sitä on työstettävä, katsottava, kumpi puoli Nabhista on epäkunnossa. Jos se on oikea puoli, silloin on parasta käyttää sokeria. Sokeri edustaa montaa asiaa. Sokeri tarkoittaa, että kielenkäytön pitää olla kaunista, täytyy puhua lempeästi. Ihmiset ajattelevat, että jos puhuu jollekin lempeästi, silloin muut alkavat ajatella, että olet aivan kelvoton, olet liian sävyisä persoona. Meidän on oltava sävyisiä. Meidän on oltava sävyisiä ja nöyriä, meidän on opittava puhumaan toisillemme lempeästi. Jos ette tiedä miten puhua, syökää enemmän sokeria, värähtelyin vahvistettua sokeria. Se tekee kielestänne paljon lempeämmän ja suloisemman, ja ajatuksenne toista ihmistä kohtaan muuttuvat lempeämmäksi eikä karkeaksi ja kritisoivaksi. Oikeanpuoleisille ihmisille suositellaan sokeria.

Vasemmanpuoleisille: suolaa. Vasemmanpuoleisten ihmisten pitää syödä enemmän suolaa, ja suolan avulla moni heidän ongelmistaan ratkeaa, koska suola vahvistaa persoonallisuutta, toimijuutta, joiden avulla he voivat ilmaista itseään tavalla, joka on arvokasta eikä niin letargista. Puhenopeus, käyttäytyminen ja kaikki on hyvä pitää keskellä. Sen ei pidä olla letargista eikä liian vilkasta, nopeaa tai hektistä. Ymmärrätte siis, että Sahaja Yoga on kaiken keskipisteessä. On yritettävä tuoda kaikki keskelle. Ei mennä yhdestä äärimmäisyydestä toiseen. Jos puhutte ja pälpätätte liikaa ja olette liian nopea, yrittäkää hidastaa vauhtianne tarkkailemalla sitä valppaina! Teidän on oltava valppaita. Näin: "Nyt vauhti kasvaa; minun ei tarvitse puhua lainkaan.

Nyt lopetan." Mutta täysin vaiti pysyminen ei myöskään ole hyvästä. Niiden, jotka puhuvat, tai niiden, jotka eivät puhu on ymmärrettävä vain yksi asia: mitä tahansa puhummekin, me puhumme keskellä. Heti, kun ymmärrätte sen, teidän reaktionne asioihin on täysin keskellä, tasapainossa ja kaunista. Tällä erää tässä oli kaikki, mitä halusin sanoa, koska aika käy meillä vähiin. Olemme varmaan kaikki nauttineet olostamme joka paikassa, joten olette olleet iloisia joka paikassa, ja olemme saaneet työstettyä asioita oikein hyvin. Tämä on ollut melkoinen oppitunti meille kaikille ja myös hieno ilon kokemus. Eikä pidä tuntea syyllisyyttä mistään, koska syyllisyyttä tuntemalla ei pääse asioiden yli. Syyllisyys on pakoa, asiat pitää kohdata. Teidän pitää kohdata asiat, nähdä ne, korjata itseänne — ja olla yhtä sen kanssa.

Se on paljon parempi keino, kuin vain tuntea syyllisyyttä tai aggressiivisuutta. Se ei ole oikea tapa, koska sanoin, että tämä ei ole mentaalia. Jos ymmärrätte nämä muutamat asiat näistä kahdesta chakrasta — Nabhistanne ja Sydämestänne — jos ymmärrätte nämä kaksi kohtaa selkeästi, että teidän täytyy pitää ne puhtaina, ja sen ilmeneminen näkyy käytöksessä, vaatetuksessa, kävelytyylissä, askelluksessa, puheessa ja kaikessa ulkoisessa, mutta te ette voi mennä ulkoisesta sisäiseen. Oletetaan, että joku sanoo: "Äiti, olen kammannut tukkani hyvin, joten olen okei." Se ei ole niin. Ei välttämättä. Vaikka olisittekin kammanneet tukkanne, teissä saattaa olla bhuutteja. Mutta ainakin mahdollisuuksia on vähemmän. On ymmärrettävä, että asiat on työstettävä kuntoon. Minusta tämä asia täytyy saada todella iskostumaan päähänne, että Sahaja Yoga on työstettävä kuntoon.

Ette voi vain sanoa itsellenne, "Oi, olen hyvin onnellinen", koska se hellii egoanne, tai "Olen hyvin onneton", koska se haittaa teitä superegon kautta. "En ole kovin onnellinen"... "Olen hyvin onnellinen", tai "olen hyvin onneton." Se ei ole oikea tapa. Teidän täytyy olla ilossa. Ja tällaiset asiat voivat tulla kuntoon. Teidän pitää olla kärsivällisiä itsenne kanssa, rakastaa itseänne ja arvostaa sitä, että olette sahaja-joogeja. Jokaisen yksilön pitää työstää asiaa itsekseen, jotta kokonaisuus voi olla kunnossa. Saattaa olla ihmisiä, jotka huolehtivat vain muista. Huolehtikaa itsestänne, ja nähkää toisten hyvät puolet, ei huonoja puolia, vaan hyviä puolia toisissa. Ja myös, jos jonkun pitää sanoa, että teidän pitää järjestää jotain, toimia nopeasti ja muuta sellaista — ei pidä loukkaantua, meidän pitää olla sellaisia.

Meidän on oltava hyvin nopeita, meillä on niin paljon työtä tehtävänä tässä maailmassa, meillä ei ole aikaa hukattavana. Meillä ei ole aikaa hukattavana. Asiat on hoidettava nopeasti, ja meidän on oltava ripeitä ja suhtauduttava asioihin terveellä tavalla. Kuten tiedätte ja olette tämän matkan aikana nähneet, kuinka paljon työtä olen tehnyt teihin verrattuna. Ja olen paljon teitä vanhempi. Hyvä on, voitte sanoa: "Äiti, Sinä olet Adi Shakti, näin on , mutta Minä olen teidän ihanteenne. Joka tapauksessa, jos joku on teidän ihanteenne, yrittäkää tulla samanlaiseksi, yrittäkää imeä itseenne samanlaisia ominaisuuksia. Nyt Minun täytyy hyvästellä suurin osa teistä, jotka lähtevät pois. Toivon, että voin tavata teitä, mutta kuten tiedätte, Minulla on tilaisuuksia ja ohjelmaa koko ajan. En tiedä, missä tulen olemaan ja missä yöpymään — joka tapauksessa yritän olla paikalla.

Tilaisuus on tänään, Minun on mentävä siihen tilaisuuteen, teidän ei tarvitse. Nyt menette Kalwaan, jossa saatte lounasta — Minä en tule sinne — he valmistavat teille jotain kylän tapaan. Sitten Minulla on muuta ohjelmaa, joten menen suoraan Bombayhin. Sitten huomenna aamulla Minulla on ohjelmaa, teillä ei ole ohjelmaa. Joten — en tiedä, joidenkin ehkä pitää tulla mukaan, en tiedä, mikä tilanne on — joka tapauksessa, jos haluatte mennä ostoksille, voitte tehdä niitä Bombayssa ja ostaa jotain itsellenne, jos haluatte, te, jotka olette palaamassa kotiinne. Ja illalla sitten pidetään häät... Kamakshille ja Malcolmille. Ja jos haluatte kollektiivisesti antaa heille jonkun lahjan tai jotain, voitte tehdä sen huomenaamulla. Ja ylihuomenna aamulla... 23. päivän aamuna... suurin osa teistä lähtee Delhiin. Mutta on muutamia, jotka eivät lähde Delhiin. Nostatteko käden ylös, jos ette ole lähdössä Delhiin 23. päivä.

Warrenko? Warren? Eikö Warren lähde? Warren, mikä on, etkö lähdekään?

WARREN: Ehdotitte, tai Yamal ehdotti, että minun pitää ehkä mennä Puneen, kun olen täällä, ja nyt vain odotan päätöstänne.

Shri Mataji: Hyvä on. Siis...

WARREN: Loput ryhmästä, 53 ihmistä lähtee.

Shri Mataji: Hyvä. Siis kaikki lähtevät. Ne, jotka eivät lähde, kaikki he, jotka... Ne, jotka lähtevät Delhiin, eivät 23., mutta myöhemmin, nostakaa kätenne.

Lontooseen ja Eurooppaan menevät. Tämä on siis toinen ryhmä. Te, jotka menette Delhiin myöhemmin, muistakaa varata paikat lennollenne. Älkää aiheuttako Minulle päänvaivaa tästä, joten tehkää paikkavaraukset ajoissa. Kaikki eivät ehkä saa varausta, joidenkin täytyy mennä junalla. Ja ilmoittakaa Delhin joogeille, järjestäkää asia itse. Ymmärrättekö? Perekar ja vielä joku toinen, Jayvant — auttavat teitä siinä, että ne, jotka lähtevät, niin nämä kaksi, Parekar ja Jayvant pitävät huolta teistä, varaatte paikkanne... (Marathia) Varaatte siis paikkanne. Sitten jonkun täytyy myös puhua delhiläisten kanssa ja selvittää, koska he haluavat pitää teitä luonaan siellä noin 7 päivää. Tammikuun 26. teidän kaikkien pitäisi olla siellä, toivon, että olette kaikki siellä.

Aamulla 26. päivä he haluavat viedä teidät katsomaan paraatia, en varmaan ole siellä silloin, ehkä 26. illalla, en tiedä. 27. tammikuuta pidetään yleisötilaisuus. Eli 26. päivään asti voitte tehdä loppuun mitä halusitte, ja 27. pidän yleisötilaisuuteni, mutta olette varmaan edelleen heidän kanssaan. He ovat varanneet teille huoneistot 28. päivä alkaen. Heillä on vääränlainen mielikuva teistä, he ajattelevat, että te kaikki haluatte omat kylpyhuoneet ja muut, joten he varasivat huoneistoja. Kerroin heille, että "Älkää varatko huoneistoja, ensinnäkin ne ovat melko kalliita, eivätkä he halua sellaista, he haluavat asua bungaloweissa." Mutta en tiedä, heilläkin on mielikuvia, he ajattelevat, että olette liian kiintyneitä kylpyhuoneisiin, joten... Onhan se kyllä totta! He uskovat tekevänsä meille palveluksen antamalla meille huoneen, jossa on kylpyhuone. Siksi näin kävi, ja se mikä on tapahtunut, on tapahtunut. Sitten avioliitoista.

Olemme päättäneet avioliitoista näille päiville. Kenellä on nimilista? Kenellä on nimilista?

WARREN: Englannissa sekoittivat vahingossa Mathilden ja Suen, hänen ei pitäisi olla siinä, hän on Sveitsistä. Muuten tässä on koko lista.

SHRI MATAJI: Hänen liittonsa on jo järjestyksessä. Joten, en tiedä, ehkä noin 80% on jo hoidettu. Joten... Tässä on nyt tämä lista, mutta sitä yritän sanoa, että kuka on valinnut kenet, sitä ei vielä tiedetä. Eli jaa lista eteenpäin, ja kun olemme Delhissä, kerrot Minulle. Vihkiseremoniat pidetään 6. [helmikuuta]. Meillä on vielä aikaa selvittää sitä. Siis 6. päivä.

WARREN: Luulen, että useimmat luottavat siihen, että Te teette ehdotuksia.

SHRI MATAJI: Ei, ei, Minä en tee sitä. Sori, sir. En Minä, sir. Tiedättekö sen vitsin? Mies istui aidalla, ja eräs herra ajoi ohi autollaan ja kysyi häneltä: "Neuvoisitko, miten pääsen siihen ja siihen paikkaan?" Mies katsoi herraa ja sanoi: "Sori, ei onnistu, en kerro."

Herra kysyi: "Miksi et?" Mies vastasi: "Edellinen, jolle kerroin, pamautti minua kuonoon. Että sori vaan, en kerro." Olisitteko kilttejä ja päättäisitte itse, koska päätöksenteko tulee hyvin paljon egosta. Tehkää se siis kunnolla. Tehkää omat päätöksenne, pitäydytte niissä paremmin. Sitä [egoa] on edelleen. Sitä on, minkä sille voi. Sitä on vieläkin. Joten on parempi... lista on tässä, katsokaa sitä, tehkää omat valintanne, mutta älkää pakottako ketään mihinkään.

Sillä taas sama juttu, "Sori, mutta ei". On järjetöntä, miten teemme asioita, järjetöntä, täysin älytöntä. Avioliitto ei ole sillä tavalla niin tärkeä asia. Ei ole niin tärkeä. Mutta tämä Ego tulee takaisin, ja "Päätin näin, mutta muutin mieltäni", ja sitä ja tätä — kaikenlaista typeryyttä. Täytyy mennä sillä ajatuksella, että kun on kerran vihitty, niin siinä pysyy koko ikänsä. Tehkää kunnon päätös. Siunaan teitä kaikkia, kaikkia morsiamia ja sulhasia. Mutta luulen, että sulhasia on nyt enemmän kuin morsiamia.

WARREN: Kyllä, pitää paikkansa, Äiti.

SHRI MATAJI: Minun täytyy siis löytää muutama morsian lisää.

WARREN: Kaksi miestä erityisesti on tiedustellut, jos he voisivat mennä naimisiin intialaisen naisen kanssa jossain vaiheessa. Ei välttämättä juuri nyt, Äiti. Yksi on... kaksi on Australiasta.

SHRI MATAJI: Hyvä ajatus.

WARREN: He haluaisivat mennä naimisiin maharashtralaisten naisten kanssa.

SHRI MATAJI: Yksi heistä, josta kerroit, oli jotain 39 ikäinen.

WARREN: Kyllä, hän on yksi heistä. Ja... Hänelle löysin sopivan, mutta tytön avioero ei ole vielä voimassa. Hän ei ole vielä eronnut.

SHRI MATAJI: Jos teillä on vielä jotain kysymyksiä, niin kysykää ennen kuin aloitamme pujan. Hyvä ajatus. Muita kysymyksiä? Jos teillä on vielä jotain kysymyksiä, niin kysykää, muuten teemme pujan nopeasti, että pääsemme lähtemään.

JOOGINI: Jotkut meistä eivät varmaan tunne näitä miehiä, jotka hoitavat meidän lippumme Delhiin, minä en tiedä ketä he ovat enkä tunne heitä. Voinko pyytää jotakin esittelemään heidät, niin tiedämme, ketkä hoitavat Delhin lippuasiat — en tiedä heidän nimiään.

SHRI MATAJI: Minun täytyy kyllä mennä Amerikkaan, että oppisin ymmärtämään, mitä sanoit. Mitä hän sanoi?

JOOGI: Oli kyse lipuista, Shri Mataji — neuvokaa häntä menemään Warrenin luo.

SHRI MATAJI: Warren, mene Warrenin luo. Hyvä. Brianin ja Warrenin luo. Hyvä.

Olen nyt taas unohtanut amerikanenglannin. Olen pahoillani. Amerikassa kyllä ymmärrän, mutta sitten taas unohdan sen. Englannista on niin monta versiota. Australianenglanti on erilaista... Jokainen englanti on erilaista. Olen pahoillani, olen unohtanut amerikanenglannin. Omaksun sen taas hyvin pian. Hyvä.

Olemmeko valmiita?