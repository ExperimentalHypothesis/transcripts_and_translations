Především bychom měli vědět, jaké máme síly, a také, jak si tyto síly udržet a jaké další síly můžeme velmi snadno získat. První síla, kterou po realizaci dostanete, je ta největší síla na Zemi. Je to síla Šrí Ganéši. Jedině On dokáže dělat práci, kterou děláte dnes vy, a to je síla zvedat lidem Kundaliní. Dosud nikdo v historii duchovního vývoje neprobudil Kundaliní během chvilky, jako to děláte vy. Hýbe se vám pod rukama; je to absolutní síla Šrí Ganéši, která je udělena vám. V okamžiku, kdy dáváte realizaci, i když je některá z vašich čaker napadena nebo máte nějaký problém, i když jste třeba trochu posedlí, i když nejste úplně dobrý sahadžajogín, i když nejste úplně odevzdaní Mátadží, i když ještě příliš necítíte zodpovědnost za Sahadža jógu, Kundaliní stejně i přesto pod vašima rukama stoupá. Dostáváte Šrí Ganéšovu sílu od samotného Šrí Ganéši ve vás, aby vám dodal sebedůvěru. Aby vám dal sebejistotu, že dokážete zvedat Kundaliní, ne však pocit, že to vy zvedáte Kundaliní. Pokud to děláte, aniž byste se odevzdali Sahadža józe, za nějakou dobu tu sílu ztratíte, a to velmi rychle. Další silou, kterou máte při probouzení něčí Kundaliní, je to, že, jak vidíte, když Kundaliní stoupá, nebrání tomu žádná překážka. Ať už jsou kolem jakékoli rušivé vlivy, třeba někdo posedlý ve vedlejší místnosti, v tu chvíli rušit nebude. V rodině třeba může být nějaká negativní osoba, ale ve chvíli, kdy zvedáte Kundaliní, bude zticha. V okamžiku, kdy svou rukou zvedáte Kundaliní, používáte tu největší sílu. Nevím, kolik máte opravdové víry v sebe sama a v tu sílu, kterou máte. V tu chvíli nebude vaším rukám stát v cestě jakákoli překážka! Nikdo vám ruku ani omylem nezadrží, ani se jí nedotkne. Vaší druhou silou při zvedání Kundaliní je to, že v okamžiku, kdy budete zvedat Kundaliní, budete pozornost té druhé osoby zcela vtahovat do jejího nitra, jako magnet, což by vás mělo přesvědčit, že můžete zvedat Kundaliní, kdykoli se vám zachce. Když probouzíte Kundaliní, řekněme, že je tam rušno, že je tam spousta problémů, že třeba jedete vlakem a ve vlaku je hluk nebo se děje něco na ten způsob, tak v tu chvíli vám to nenaruší pozornost a pozornost člověka, jemuž dáváte realizaci, nebudou přitahovat vnější věci ve chvíli, kdy mu probouzíte Kundaliní. Také to znamená, že můžete zvedat Kundaliní kdykoli, protože v tom okamžiku spočíváte v lotosu, který je zavřený. Další silou, kterou máte při Kundaliní džágruti (jejím probouzení), je to, že nebudete pociťovat žádné přízemní emoce. Ani kdybyste byli posedlí, při probouzení Kundaliní nebudete chovat žádné nízké, nečisté pocity k osobě, které dáváte realizaci. Možná před tím nebo potom, ale když dáváte realizaci, tyto nízké emoce se ve vás nevzedmou. Automaticky nemusíte zastavovat mysl, bude to fungovat samovolně. Budete naprosto spokojení, i kdybyste měli hlad, nebudete pociťovat hlad ani žádnou fyzickou potřebu ve chvíli, kdy dáváte realizaci. Nic vás nebude rozptylovat; nebudete dělat nic nedůstojného v okamžiku, kdy zvedáte ruku, protože jste požehnání důstojností. Při zvedání Kundaliní nebudete nikdy vtipkovat ani si dělat legraci nebo se chovat pošetile, automaticky! Když se pokusíte, nepůjde to. Takové jsou vaše podpůrné síly. Těch pět sil, které jsem popsala, je jen zlomkem toho tisíce ostatních a je to pět sil Šrí Ganéši. Tyto síly si můžete udržet, pokud zkusíte následovat Šrí Ganéšu. Jeho nejdůležitější kvalitou je, že nezná žádného jiného Boha, nikoho vyššího, než je Jeho vlastní Matka. Naprosté odevzdání a naprostá poslušnost Matce. On je svým způsobem z té poslušnosti stvořen. Absolutní láska a láskyplnost k Matce. On se nedohaduje, neptá se, nedělá nic, a proto v sobě má tyto síly na maximum. Věříte-li, že dohadování se mnou vám něco dá, bohužel se mýlíte. Musíte mě udržovat potěšenou. I Šrí Ganéša se o to neustále snaží. Je to tak. Proto mě prosím nezkoušejte rozhněvat. Možná nic neřeknu, protože navenek nic neříkám, ale vaše síly se zredukují. Pátou silou Šrí Ganéši je síla moudrosti a také, že všechno, co ví, dokáže nakreslit nebo napsat. I tuto sílu máte vy. Když probouzíte Kundaliní, mluvíte s tou osobou takovým způsobem, že se stane moudrou. A také s ní mluvíte jen moudře a také jí správně popíšete nebo ukážete dané pozice, automaticky. I když si je třeba nepamatujete, řeknete je správně. Nyní ve vás pracují tři síly Ádi Šakti. Získáte dlouhověkost a jasnou představu o svých přáních. Víte, jsou-li vaše přání správná, pak tato síla všechna vaše přání splní, všechna! Především je však třeba vědět, že vaše přání musí být správná. Nyní například jogíni chtějí mít ášram. K čemu chtějí mít ášram? Kolik jich je ochotných žít v ášramu? Kolik jich je ochotných vzít do ášramu své děti? Kolik jich je ochotných vzdát se svých exkluzívních domů a vzít do ášramu manželku nebo manžela, nesahadžajogíny? A kolik jich chce ášram jen proto, aby měli místo, kde budou žít za málo peněz? Co je účelem života v ášramu? Víte to určitě? Jste schopni ujasnit si, proč chcete ášram? Pokud máte ve svých přáních jasno, potom se splní, jednoznačně a na sto procent. Této síly můžete dosáhnout pouhým bandanem ze srdce. Cokoli, co si přejete, vyslovte a vložte si do srdce. Žádáte tedy ze srdce. Sedmkrát jenom dáte bandan a podaří se to. Nežádejte ale o nesmyslné věci, protože pokud žádáte o nesmyslné věci, ta síla vás opustí. Používejte to pro něco mimořádného, na vyšší úrovni. Díky své druhé síle budete automaticky potkávat lidi, kteří jsou vzdělaní a sahadž. Také budete číst knihy, které jsou sahadž. I když budete muset číst nějaké jiné knihy, poznáte, která je pravdivá a která ne. A to bude obohacovat vaši mysl. Když začnete hovořit, lidé budou žasnout. Ti, kteří nikdy neřečnili, budou výborní řečníci. Ti, kteří nikdy nepsali poezii, budou psát básně. Mnoho se toho odehraje také v oblasti umění. Ti, kteří neovládali žádné umění, budou skvělí umělci. Avšak díky té první síle, síle Ádi Šakti, nebo-li síle Mahákálí, získáte lásku všech lidí ve vašem okolí. Budete všechny přitahovat jako magnet. A stále budete vedeni velkými dušemi a anděly. Pokud narazíte na někoho, koho by mohla potkat nehoda, zabráníte mu vydat se danou cestou. Budete-li sami při nějaké nehodě, všichni se zachrání. Vás nehoda téměř nepotká, a pokud, nebudete moc zraněni. Úžasné! Všechny tyto síly k vám přicházejí, protože jste děti Ádi Šakti. Celý vesmír té subtilní Boží síly se o vás individuálně stará. Jste všichni označeni, máte na sobě znamení, nosíte znamení a Oni se o vás starají. Takže tato síla přání je tou, která vás chrání. Všemožným způsobem vás vede, pečuje o vás, dává vám klid a mír. A tato síla vám dává ohromnou víru v Sahadža jógu. Nakonec budete naplněni radostí Sahadža jógy a nebude se vám líbit nic než Sahadža jóga. Bude pro vás vším. Někdy jsme ale ztotožněni se svým egem a myslíme si, že naše ego je Sahadža jóga, vídám to často. Lidem to vyhovuje, protože se s ní ztotožňují svým egem. Měli by ji od toho (ega) oddělit a vnést ji do svého života. Do svého každodenního života, kdy se spolu setkáváme, kdy spolu mluvíme, měli byste vidět tu radost, kdy jedna vlnka klesá a druhá se vzedme, další zase klesá, jako to vidíte v moři. Splývají spolu v jedno. Tato síla je ve vás a neustále působí, takže jste milováni a je o vás postaráno. Silou střední dráhy, jak jsem už řekla, dáváte lidem realizaci. Budete schopni diagnostikovat jejich čakry. Dokážete dávat do pořádku svoje čakry. To vše svou silou středu. A jedině tato síla vám dává obrovskou moc nad svojí vůlí. Jestliže se rozhodnete, že budete takoví a takoví, stane se to. Jestliže chcete být šťastným člověkem, budete. Transformaci budete mít ve svých rukou. Dokážete se transformovat bez jakýchkoli problémů, podaří se to, když budete používat sílu středu - Mahálakšmí. Získáte samozřejmě lepší práci, víc peněz, lepší vyhlídky, ale zase ne příliš. Právě tolik, aby vám to dalo velké uspokojení a vaše pozornost díky tomu byla více ve středu. Všechny další síly Mahálakšmí získáte později. Existuje mnoho dalších sil Mahálakšmí, které musíte získat, ale k tomu vaše Sušumna musí být hodně vyčištěná. K tomu si musíte rozvinout odpoutanost v životě. Dokud si neosvojíte odpoutanost, hlubší síly Mahálakšmí se ve vás neprobudí. Například i v maličkostech, jako je spojení se mnou, i v tomto je třeba odpoutanosti. I třeba udělat ártí či podobně, jít dopředu stylem „Musím to udělat.“ I třeba pozvat mě na večeři apod. i cokoli nepatrného ve stylu „Musím to udělat“ je připoutanost. Když to vyjde, super, když to nevyjde, taky dobře. Je vhodné říct, „Matko přijď.“ Ale když nebudu moci, nemělo by tam být sebemenší zklamání nebo smutek, ale pochopení, že s tím se musí počítat. Tuto odpoutanost je třeba vybudovat vaší silou Mahálakšmí. Pak se dostanete nad to. Vaše načasování bude fungovat navlas přesně, nebudete muset sledovat čas. Budete mít čas, který bude váš. Ať půjdete kamkoli, zjistíte, že všechno skvěle funguje. Takže abyste si udrželi tuto sílu nad časem, nesmíte příliš spěchat, neměli byste být otroky hodinek. Prostě to nechte plynout. Na ničem urputně netrvejte, o nic nejde, je-li deset, dobře, je-li deset patnáct, v pořádku. Jen se nechejte unášet proudem Sahadža jógy. Když se daří, v pořádku, když se nedaří, nevadí. Udržujte si tento postoj. Jedině pak užasnete, jak se vám tato Mahálakšmí síla zlepšuje a jak ohromná jsou její požehnání. Takto už máte v sobě probuzeno tisíc a jedna sil. Například ve Višudhi čakře máte šestnáct tisíc sil a všech těchto šestnáct [tisíc] sil je ve vás probuzeno už teď. Šestnáct tisíc sil v sobě máte probuzených, tak jak jste už dnes. Když ale mluvíte, netušíte, že když mluvíte, jste sahadžajogín hovořící s podporou všech těchto sil. Když jíte, nechápete, že tento jazyk patří sahadžajogínovi, takže byste neměli po ničem prahnout. Někdo má třeba rád kávu, tak bude pít 15 šálků denně. To není dobře. Pokud má rád určitý druh jídla, nebude jíst nic jiného. Neustálé přemýšlení o jídle, neustálé dožadování se jídla a organizování stravy těžce poškozuje Višudhi. Také když o někom nepěkně mluvíte a stěžujete si mi na něj, vám poškodí Višudhi. Jestliže to má nějaký důvod, pokud se ptám, v pořádku, ale jinak neustálé pomlouvání se navzájem vám poškodí Višudhi. Mluvte o druhých pokud možno pěkně, vždycky. Když budete o druhém mluvit pěkně, pomůžete sobě i druhému. Řekněme, že například přijde pan X a řekne mi něco na pana Y. Mě to úplně ohromí, protože pan Y mi právě řekl, že pan X je milý člověk. Tak řeknu panu X, „Jak můžete tak mluvit o panu Y, když on vás chválí?“ To ho šokuje a neví, co na to říct. Když druhé posuzujete, vězte, že sami budete souzeni Bohem. Když posuzujete druhé, Bůh vás též posuzuje. Při Jeho soudu tedy vztahujte jakékoli hodnocení sami na sebe, ne na druhé, ty vůbec neřešte. Je to Jeho soud, který rozhodne, jak daleko jste. Ti, kteří jsou dnes v Sahadža józe, si možná někteří myslí, že jsou úžasní sahadžajogíni, ale možná tomu tak není. A ti, kteří si nemyslí, že jsou nějak ohromní, chtějí stoupat a zdokonalit svou šakti, možná zaujímají velmi vysokou pozici. Takže za těchto okolností by se člověk nikdy neměl vychloubat ani mít o osobě falešné, zkreslené představy. Takto si síly své Višudhi dokážete udržovat daleko lépe. Pokud začnete navzájem pomlouvat druhé... Také jsem viděla, že lidé začínají probírat mě. a dělají to velmi trapně. Myslím, že nejlepší způsob, jak to vyřešit, je nemluvit o mně, a když už musíte, tak pochopte, že to musí být naprosto pozitivní. Jinak poškozujete sebe i ostatní. Pak z toho neobviňujte mě. Takto se tedy zhoršují problémy vaší Višudhi čakry a ony se stále zhoršují. Zejména pokud sami sebe matete a bojujete sami se sebou, přesvědčeni, že Sahadža jóga vaším příchodem něco získala, to vám napadá Višudhi. To vy jste získali, ne Sahadža jóga. Sahadža jóga se vede sama, nepotřebuje vaši pomoc. Jestliže existuje Pravda, pak vás přijetí Pravdy povznáší, vy stoupáte nahoru, ne ta Pravda. Takže tuto představu si musíte vyhnat z hlavy, že je vám Sahadža jóga nějak zavázána nebo že Bůh je vám zavázán za to, že k Němu jdete. Tato představa musí odpadnout. Jinak vám to totálně zamotá hlavu a vaše Kundaliní se opět vrátí tam, kde byla. Udržovat svou Višudhi v pořádku podle mnohých není tak snadné. Je to však to nejsnadnější, když si držíte postoj svědka. A to vám půjde, když si po realizaci vypěstujete zvyk, že všechno, co chcete nebo čemu čelíte, budete dávat do nirvičárity, bezmyšlenkového vědomí. Jakmile si na to zvyknete, budete koukat - váš stav svědka se upevní a budete stoupat ve svém Duchu. Toto je nezbytné pochopit, že bez transformace nemáte žádný smysl. Ať už jste byli čímkoli, bylo to zbytečné, k ničemu. Jakákoli míra transformace už vám dává určitý smysl. Proto se neztotožňujte s tím, jací jste byli. Ale toho, čím máte být, se budete snažit dosáhnout. A tuto sílu máte, že cokoli chcete, tím budete. Někteří jsou ale tak ujetí, že na otázku, „Čím se chcete stát?“ řeknou, „Chci být oslem.“ Všichni takoví hloupí a směšní lidé nejsou Sahadža józe k ničemu, to musíte jednou provždy vědět. Nemá cenu běhat za takovými hlupáky, kteří jsou bezcenní, ztracené případy. Oni se zase vrátí. Věnujte pozornost pozitivnímu, ne negativnímu. Běžně vídám, že negativní lidé tíhnou k dalším negativním. Když někde stojí někdo negativní, hned k němu přijde jiný negativní a začne se s ním bavit, zajímat se o něj, bude s ním sympatizovat, mít ho rád; všechno možné. A první známkou je, že dotyčný je totálně negativně posedlá bytost. Takže tak. Pokud jste udělali něco takového a jste posedlí nebo vám imponují tito negativní lidé, vypadli jste. Buď jste v moři, nebo jste z něj venku. Jak by šlo obojí? Raději odtud tedy odejděte a ušetřete zbylé lidi. Pokud ale chcete být v moři, pak musíte umět plavat a být hrdí na to, že plavete. Jinak to nemá smysl, nijak nepomůžete. Nyní máte sílu léčit, víte to, dokážete lidi léčit. Jen do toho ale nezabředněte, protože zde hraje svou roli Mahámája! Pokud, jak vídám, si vezmete do hlavy, že začnete být příliš zainteresovaní určitým případem, švagrem, tchánem, tchýní, tak tu sílu zastavím. Jinak se dostanete do problémů. Když si necháte platit, zastavím to. Udělám spoustu věcí, kterými to prostě zastavím. A pak v sobě tu sílu nebudete moci mít. Naopak, budete hodně trpět, protože nevíte, jak se před těmito špatnostmi ochránit. Proto vás musím požádat, než začnete léčit druhé, vyléčete úplně především sebe a také můžete k léčení druhých použít mou fotku. Musíte však vědět, že v lidských bytostech velmi skrytě působí touha, aby o nich každý říkal, „Ó, jsi úžasný, tys vyléčil tolik lidí!“ Působí to velmi nenápadně, na velmi subtilní úrovni. Takže těmito věcmi bychom se vůbec neměli zabývat. Člověk by od toho měl být naprosto odpoutaný. Jinak za vámi totiž celý den, dva nebo i celý rok budou lidé běhat, „Vyléči tohoto, vyléči onoho.“ A pak zjistíte, že z těch lidí nezbylo nic než bubliny, samé ztracené případy, zmizeli jak pára nad hrncem. Proto nikoho neléčete. Pokud je to třeba, tak jim dejte fotku a řekněte jim, ať na sobě pracují. Vy máte sílu používat mou fotku a dávat ji ostatním. Máte mnoho sil, které lidé běžně nemají, protože jim neříkám spoustu věcí, které říkám vám. A proto jste lidé výjimečných kvalit, mimořádně požehnaní. Napište si, kolik máte sil, jděte domů a bude z toho celá kniha! Věřte mi. Nechť vám všem Bůh žehná! Snažte se zachovat si všechny své síly. Važte si sami sebe. Jste lampou, v níž hoří světlo, které osvěcuje mysl druhých. Je to něco velkého - takový člověk se narodí jako jeden z mnoha miliónů lidí a my vás tu teď máme tolik. Pokud se však nezlepšíte co do kvality, budete ztracený případ. Musíte tedy zdokonalit svou kvalitu. Všichni se musíte zdokonalit, individuálně. Nekritizovat druhé, nekoukat po druhých, ale individuálně byste měli znát své schopnosti a kolik jste dali druhým a kolik z toho, co jste dostali, skutečně projevujete. Můžete ovládat slunce, měsíc, příliv a odliv, moře a všechny tyto věci, můžete! Pro tohle ale musíte dělat něco víc, o čem vám řeknu někdy příště. Já ale nechci, abyste ovládali tyto věci a seděli někde na vrcholu kopce a předváděli se! Lepší je vypracovat to nejdřív na lidských bytostech a pak vám dám a řeknu tohle všechno, vy už je máte probuzené, jen jsem vám neřekla ten trik, jak to udělat. Takže to raději nechte na mě. Nechť vám všem Bůh žehná!
