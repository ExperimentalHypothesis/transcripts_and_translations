Szeminárium Sundrabai Hall-ban, Mumbai (India), 1979. szeptember 29.

Shri Vijay Merchant, Rakure úr, az összes Sahaja jógi, akik azért jöttek, hogy a szeretetüket fejezzék ki irántam és mindenki más, aki az igazságot keresi! Valóban nagyon szívélyes volt Shri Merchant-től, hogy eljött és felavatta ezt a könyvet. Gyerekkorom óta figyelem, ahogy krikettezik. Azt kell mondanom, én magam is elég nagy krikettrajongó vagyok. Szerintem a krikett az a játék, ami valóban sahaja, a két szélsőség, a foci és az unalmas golf között. Mindig is értékeltem, ahogyan igazgatta a csapatainkat, és hogy annyira jó kapitánya volt az országunknak. Csodáltam, amiért így tudta kezelni a dicsőséget a krikett területén. Mindezek után nem fecsérli el az életét, mint ahogy ezt más sikeres emberek teszik a visszavonulásuk után, hanem nagyszerű munkát végez. Abból látható, hogy mennyire érző ember, ahogy az ország elnyomott és szegény emberei felé fordul. Nagyon hálás vagyok, hogy ilyen kedves volt velünk, itt volt és beszélt nekünk a munkájáról. Teljesen egyetértek vele, hogy az elnyomottakat vagy azokat, akik nem annyira tehetősek, mint mi, vagy mondhatjuk, hogy azt, aki nem annyira jó ütőjátékos, a gyengébbet az erősebbnek kell segítenie, fenntartania.

Éppen ez az, amit a Sahaja Jógában teszünk. A Sahaja Jógában a szegénység gyökereihez érünk el. Nem csak toldozgatni-foldozgatni próbálunk az emberek anyagi helyzetének javításával. Mivel láthatjuk a világban, hogy a rendkívül tehetős országokban, mint Svájc és Svédország öngyilkosságot követnek el az emberek. Svédországban történik a legtöbb öngyilkosság. Legutóbb tudattam veletek, hogy volt néhány ember Svédországból és a vibrációjuk olyan volt, mint a holttesteké. A bajaink gyökerét kell először megtudnunk. Ha csak a tüneteket próbáljuk gyógyítani, nem jutunk messzire. Lehet, hogy kezeljük az egyik tünetet, a másikat pedig megőrizzük.

Egy rendkívül egyszerű példát mesélek nektek a férjem érzékenységével kapcsolatban a szervezete, a World Shipping Corporation iránt. Ő is egy emberbarát úriember és jót akart tenni a szervezetben dolgozó sofőrökkel. Azt mondta, hogy „A fizetésük nagyon alacsony, a nők és férfiak is átlag alatti színvonalon élnek. Tennünk kell valamit értük.” Ezért elkezdte megemelni a fizetésüket. Három hónappal később, egyszer csak felhívott egy hölgy és azt mondta: „Mi vagyunk a sofőrök feleségei és találkozni akarunk Veled.” Azt mondtam: „Jó ötlet, gyertek, találkozzunk!” Mivel a hajózási szervezeteknél mindig is egy nagyon anyáskodó szerepet töltöttem be a dolgozókkal szemben. Mindig hozzám jöttek, velem beszéltek, ha úgy gondolták, nehéz lenne a férjemmel beszélni. Így eljöttek és azt mondták: „Jó, hogy felemelte a fizetésünket, de tudják-e a sofőrök, hogyan kell ezzel a többletpénzzel bánni? Elkezdtek inni, nőzni és most már kevesebb pénzt adnak nekünk, mint korábban.”

Mi a szegénység alapvető forrása? Nem Isten, hanem az emberek. Azok az emberek, akikben túl sok a becsvágy, akik állandóan a pénz délibábja után futnak. A Nyugat pénzorientált társadalmai alkották meg ezt a mentalitást, és most Keleten is az emberek a világon mindent akarnak. Ma házat akarnak, holnap kocsit, holnapután helikoptert. Talán még egy óriás repülőgépet is szeretnének maguknak. Hogyan akadályozzátok ezt meg? Amíg nem hozzuk be azokat az embereket, (a Sahaja Jógába) akik túl sok pénzt halmoznak fel és elveszik a szegényektől, illetve ugyanakkor azokat a szegény embereket, akik nem érzik magukat elég felelősnek ahhoz, hogy munkát állítsanak elő maguknak és senkin ne élősködjenek; ezt a két tényezőt kell egyszerre megragadni, és a Sahaja Jóga az egyetlen módja a győzelemnek.

Láthattátok, hogy a Sahaja Jógában a legtöbben középosztálybeliek. Vannak nagyon szegények is, rengeteg szegény ember jön a falvakból. A Sahaja Jógában, amikor a Kundalini felemelkedik, megkapod a saját erődet, aminek segítségével elégedetté válsz. A pénz, a pozíció utáni túlzott sóvárgás mind elhal, és az ilyen ember elkezd a körülötte lévőkre gondolni, mivel a vibrációkkal érzékeli mások szükségleteit. A szegény vagy gazdag betegeket, még az olyan betegségeket is, mint a rák vagy a lepra, csak a Sahaja Jóga által lehet meggyógyítani. Teljesen ingyen kezeljük az embereket. Emberek ezreit gyógyítottuk meg világszerte anélkül, hogy bármit kértünk volna érte, akár szegények, gazdagok, bármilyenek. Sok ember mentálisan zavarodott. Például a szegények a legtöbb pénzüket ivásra költik. Úgy isznak, mint a kefekötő. Ivásra pazarolják az energiájukat. Azt gondolhatjátok, hogy tilalomról beszélek, de az ivás az embert fenntartó erők (tulajdonságok) ellen van. Nem kérheted az emberektől, hogy hagyjanak fel az ivással. Ez lehetetlenség! Ha azt mondod valakinek, hogy „Hagyd abba az ivást!”, nem tudja abbahagyni. Néha úgy érzem, hogy a szegények, úgynevezett szegények legnagyobb részének rengeteg pénze van, amit ivásra tud pazarolni. A szegénység másik oldalára is gondolnunk kell. Azzal, hogy több pénzt adunk nekik, felelősségteljesebbé tesszük-e őket, jobb emberré tesszük-e őket, jó polgárokká tesszük-e őket, és egyesítjük-e őket az isteni erővel?

Tegyük fel, hogy egy olyan szegény ember jön hozzád, aki iszákos. Nem mondhatod azt neki, hogy „Ne igyál.” Ha azt mondod: „Ne igyál.” keményen behúz neked. Ha tízen vannak, még nagyobb a veszély. Ezek a tilalmak sosem működtek. El fogtok ámulni, ha megtudjátok, hogy Amart Nagar körzetben több ezer ember felhagyott az ivással, miután megkapta az önmegvalósulást. Mi is az az önmegvalósulás? Amint megérted, egyből rájössz, hogy először ezt kell megkapnod. A többi utána következik, az, hogy az önmegvalósulás által megismered önmagadat, megismered a saját erőidet, amik szintén benned vannak, megtudod, hogy mi vagy és megismered az abszolútot. Amit mondott az nagyon igaz: önmegvalósulás nélkül nem lehet tudni, hogy mi az, ami igazán helyénvaló és mi az, ami helytelen. Nem létezhet abszolút érték, mivel még nem fedezted fel az abszolútot. Minden relatív, ezért van zűrzavar. De tegyük fel – mint egy hipotézist –, hogy felfedezed a Lelked, az abszolútot. Ha ezt felismered, akkor bármiféle relatív problémáról a rajtad keresztül áramló vibrációkon keresztül megtudod, hogy igaz vagy nem. Ha helytelen, a vibrációk azonnal leállnak. Mondtam, hogy a rákot nem lehet semmi mással, csak Sahaja Jógával meggyógyítani és már rengeteg embert kigyógyítottunk a rákból.

A minap elmentem Saskarba és tudjátok, arrafelé nagyon sok beteg ember van. Volt közöttük egy vak ember, aki már ötéves kora óta, már csaknem huszonöt éve vak volt. Mindkét pupillája el volt fordulva, és nem látott semmit, csak a fehér retinát. Tíz perc múlva elkezdett látni. Ha szeretnétek, írhattok az elnökségnek és megkérdezhetitek az asszisztenst, Mr. Madapa-t. Semmi kétség, az elnökünket is meggyógyítottam, de ezenkívül, volt egy kislány, egy muszlim őrnek a lánya. Felhívott és azt mondta: “Ez a lány nem lát semmit, Anyám. Fiatal, hét-nyolc éves, és egy tűzben vesztette el a látását. Ő is öt-tíz perc múlva elkezdett látni, annyira tisztán, hogy a férjem öltönyét is látta, amin fehér csíkok voltak.

A Sahaja Jóga az egyetlen módja az elnyomottak bajainak megoldására. Nincs más kiút. Mindaddig, amíg nem vagy önmegvalósult ... Biztos láttátok, hogyan reagálnak a szociális dolgozók. Én is végeztem szociális munkát és láttam, hogyan reagálnak, hogyan viselkednek. Azért, mert tökéletlenek. Amíg az eszköz nincs csatlakoztatva a hálózathoz, nem tud megfelelően működni, még mindig egy tökéletlen eszköz. Az eszközt kell tökéletesíteni. Minden készen áll. Az eszköz bennetek van, csak tökéletesíteni kell. Minden betegséget meg lehet gyógyítani.

Mi a helyzet a szegénységgel? Ahogy tudjátok, a szegénység a Lakshmi-elvhez (tattwához) tartozik. A Nabhidban található. A Lakshmi-elv a Nabhidban található, és ha a Nabhi csakrád meggyógyul, a Lakshmi-elv (’tattwa’) is meggyógyul. A mi országunkban a fekete mágia, a szörnyű guruk, a másokról alkotott mindenféle Nabhival kapcsolatos rosszindulatú gondolatunk miatt, a koplalás, az értelmetlen koplalás, a templomba járás, a rossz ’prasad’ elfogadása miatt; mindezek a dolgok okozták a Nabhi csakra megduzzadását. A Sahaja jógik, akik eljöttek ide, minden bizonnyal gyarapodtak anyagilag. Mindannyian gyarapodtak anyagilag. Ha valaki másképp látja, álljon fel és mondja: „Nem gyarapodtunk.”

Jöttek hozzánk nagyon szegény emberek is. Volt egy úriember, aki Kalwából jött. Azt mondta „Anyám, amióta csatlakoztam a Sahaja Jógához nagyon jól meg vagyok.” Meglepődtem, mivel valahányszor eljött Kalwából, girlandot hozott Nekem. Megkérdeztem: „Mi történt?” Azt válaszolta: „Nem tudom. Minden reggel a birtokomon sétáltam, és egyik nap egyszer csak odajött hozzám egy úriember és megkérdezte, hogy eladom-e neki a birtokon lévő Agnyagot, ezen és ezen az áron, mivel nagyon jó Agnyag, nagyon jó téglagyártáshoz. És elkezdett nekem sokat fizetni.” Talán nincsenek tisztában azzal uraim, hogy ezek a vibrációk dinamikusak, Isten áldása, és amint eléred őket, a Lakshmi-elv magától rendbe jön. Nem kell azzal törődnöd, hogy gondoskodj a szegényekről vagy bármiről. Bárki, akár gazdag, akár szegény, amikor a Sahaja Jógába jön, kapcsolatba kerül az egésszel. Ez az érzékenység minden jó munkát végző, szegényeket segítő jó munkát végző emberben valóban megvilágosodik. Csupán érintéssel is gyógyíthatsz. Csak azzal, hogy ott állsz, baleseteket állíthatsz meg. Csak azzal, hogy rágondolsz, irányíthatod az egész műsort. Így, ha mélyebben elmerülsz benne, a mélyebb lénybe, ami az egész, a Virata, megtanulod, hogy az egész része vagy. Csupán kapcsolatban kell lenned vele, és a dinamika elkezd beáramlani. Természetesen nem válhatsz nagyon gazdaggá a Sahaja Jógában, nagyon szegénnyé sem, akár a természetben, itt sincsenek soha ilyen kiegyensúlyozatlanságok.

A minap mondtam, hogy az emberek egy bizonyos magasságig nőnek, öt-hat-hét lábig, ennyi, nem tovább. Még egy mangó fa is egy bizonyos pontig nő. A természet gondoskodik erről. Isten gondoskodik rólad. Mindent Ő tesz. Csak Istennel legyünk kapcsolatban, és ő gondoskodik rólunk. Egyetértek, a jótékony célú munka egy nagyon lényeges része egy olyan országnak, mint a miénk. De tudnunk kell, hogy a jótékonyság nem Isten munkája. Az emberek idézték elő a szegénységet, ők teremtették mindezeket a problémákat. tehát nekik kell megoldaniuk a problémáikat. Ez nem Isten munkája. Isten munkája, hogy megáldjon, megajándékozzon. Amikor odamész hozzá, amikor belépsz Isten Királyságába, megáld téged. Nem túlságosan, nem kevéssé, hanem elégedetté tesz, hogy meglegyen a birtoklás öröme. Tulajdonképpen nem birtoklunk semmit. Bármi, amit úgymond birtoklunk csak egy mítosz a saját elménkben. A szegény emberekben is néha nagyon rossz gondolatokat ébresztünk, és csoportot alakítanak, azt gondolva, hogy ők nagyon szegények és politikai nyomást gyakorolhatnak és mindenféle egyebet. Óvatosnak kell lennünk, hogyha a szegényekért szeretnénk tenni valamit, azt tegyük belülről és nem kívülről. Igazából, ez egy annyira csodálatos ország. Itt nincs szükséged sok mindenre. Láttatok engem. Tudok az utcán aludni, odamegyek, ahova akarok.

Nincs szükség túl sok mindenre. Ezért mondta mindig Gandhiji, hogy sürgessétek a belső elégedettséget. Azt mondta a ‘gandhivad’-oknak (Gandhit követő embereknek), hogy legyen minél kevesebb tulajdonod. De az a helyzet, hogy a ‘gandhivad’-ok többségének van a legtöbb fekete pénze, gyémántja, vagyona. Lehet, hogy közönséges ruházatot viselnek, de a szívük nem olyan. Ennek a szívnek meg kell változnia. Amíg nem változtatod meg az emberek szívét, amíg ténylegesen, őszintén nem érzik azt, amit te, nem csak úgy érzik, hanem ez egy valós belső érzékelés. Például, ha egy szegény ember áll előttem, azonnal érzem a Nabhi csakráját. Rátehetem a kezem a Nabhi csakrára, és ezzel meg tudom oldani a problémáját. Ez tény és ezt tudjátok. Minden Sahaja jógi, – akik itt vannak, legtöbben Sahaja jógik –, el fogják mondani, hogy Mataji tette ezt. A szegények legszegényebbikét megérintheti a Lakshmi-elv és meggyógyulhat. Ez a legfontosabb része, hogy a Lakshmi-elvet kell rendbe hozni, nem a pénzügyi vagy anyagi helyzetét.

A Lakshmi-elv és az anyag közötti különbséget kell felfedezned. Az az ember, akiben működik a Lakshmi-elv, lehet akár egy hétköznapi sofőr, mégis olyan, mint egy ‘batcha’ (uralkodó). Például volt velünk egy sofőr több évig. Olyan volt, mint egy uralkodó, de én tudtam, hogy azért volt olyan, mint egy király, mert az előző életében király volt. A viselkedése nemes volt, semmi sem zavarta meg és mindennel elégedett volt. Ha azt mondtad neki, hogy három órát kell várnia, várt. Ha azt mondtad neki, hogy nem maradhatsz itt, elmehetsz és bárhol máshol aludhatsz, úgy tett. Akármit is mondtál neki, nem hezitált, annyira boldog személyiség volt. Azt mondanám, hogy ennek az az oka, hogy ő jobb ember, mint sok gazdag, akik nem tudnak aludni éjszaka, és állandóan mocskos trükkökön gondolkoznak, amelyeket ki fognak próbálni, vagy jobb, mint sok politikus, akik állandóan mocskos terveket szőnek. Belülről kell megtisztítanunk magunkat. A szegénység csak egy töredéke ezeknek a tüneteknek. Most azt mondják, hogy az emberek nagyon megkínzottak. Természetesen tudom, hogy nagyon elnyomják őket. De milyen megoldásotok van? Ha az a megoldás, hogy egy kis pénzt adtok nekik, vagy segítsétek őket pénzügyi szempontból vagy kevés gyógyítással, az nem fog működni. A Lakshmi-elvet kell bennük felébreszteni.

Én a lényegi részét, az alapját érem el, ahonnan a probléma ered. Lakshmi az egyik kezét így, a másikat így tartja, és két lótusz van a kezében. Ő egy egyszerű, fehér szárit viselő nő. Biztos lehetsz benne, hogy egy Lakshmi pati, aki Lakshmi-val rendelkezik, Lakshmi elégedettségével, mindig megtalálja a módját, hogy adjon. Állandóan ad. Ha mindezekben az úgynevezett multimilliomosokban felébredne a Lakshmi-elv, félnének megtartani mindezt a fekete pénzt és kiszipolyozni a szegényeket. Ha a szegényekben ébredne fel a Lakshmi-elv, szégyellnének koldulni és másokon élősködni. Nincs értelme élősködő tendenciákat beléjük ültetni. Az élősködőt úgy kell gyűlölni, mint a leprát. Elég volt már ebben az országban a koldulásból. A vezetőink is a világ legnagyobb koldusaivá váltak. Akárhova mész a világban, annyira szégyelled magad. Nem számít, hogy az ország fele meghal, mert újjá születhetnek, de éljetek önbecsüléssel! Ez a fajta nyomorúság, ami itt létezik, ez a fajta koldulás, amit más országokkal végzünk, annyira szégyenteljes számunkra. Ez a Jóga földje (bhúmi) számunkra Isten akkora áldása, és mekkora felfordulást csináltunk belőle azzal, hogy nem értjük meg a saját értékeinket, kultúránkat és örökségünket, amelyet Istentől kaptunk.

Ez az egyetlen olyan ország az egész világon, amely jóga-orientált. Értitek ennek az országnak a jelentőségét? Nem csak jóga-orientált, hanem az áldás földje (’punya bhúmi’) is. Nagyszerű szentek jöttek el és éltek itt. Még Zarathustra is, akit a párszik tisztelnek nem más, nem más,mint Dattatreya inkarnációja, és tudjátok, hogyan tiszteljük a Sahaja Jógában, tiszteljük Mohamed Sahibot, értjük, hogy hol található meg bennünk. Minél mélyebbek az egész világot érintő problémák gyökerei, annál inkább ti, indiaiak tudjátok megoldani. Áldottak vagytok, hogy indiaiak lehettek ebben az országban, és ne érezzétek rosszul magatokat, hogy nincs helikopteretek vagy tranzisztorotok. A szegénység az elmében létezik, ezt elmondhatom; nem arról szól, hogy ehetsz-e vagy sem. Ha valakinek beteges elméje van, lehet multimilliomos, akkor is azért fog sírni, hogy „Nincs ilyenem, nincs olyanom.” Semmi sem tudja kielégíteni az embereket, és tudjátok, hogy a gazdaság törvénye szerint: „Általánosságban a vágy nem kielégíthető.” Egyes vágyak kielégíthetőek, de senki sem elégedett. A Sahaja Jógával elégedettséget és önbecsülést adhattok nekik. Fejlesszétek ki az önbecsülésüket! Tanítsátok meg nekik, hogyan tudnak felülemelkedni, ne úgy gondoskodjatok róluk, mint elnyomottakról.

Volt egy nagyszerű lehetőségem itt, hogy egy vakok intézetében dolgozhattam, és az intézetben dolgozók pénzt és egyebeket akartak gyűjteni, de azt mondtam: „Biztos, hogy nem. Nem csinálhattok belőlük kéregető lányokat. Mindannyian dolgozhatnak valamit önmagukért.” Elkezdtek dolgozni. Készítettek néhány szép dolgot, ágytakarót, ezt meg azt. Kérdezték: „Ki fogja ezeket árusítani?” „Menjetek és árusítsátok ti nekik.” Aztán mondtam nekik, hogy csodálkozva láttam Japánban, hogy a vakoknak masszírozást tanítottak. „Adjátok meg nekik az önmegvalósulást és hagyjátok, hogy masszírozzanak. Ha egy önmegvalósult vak ember masszíroz, ezek a külföldiek legalább száz rúpiát fizetnének masszázsonként. Egy vak személy sokkal könnyebben masszíroz.” De az emberek ezt nem tudták elfogadni. Azt mondták „Nem, nem, Mataji, nem szabad nekik önmegvalósulást adni.” Itt hiányzik a probléma mélységének megértése. „Hogy lehet vakoknak önmegvalósulást adni?” – mondták. Közben a vakok pedig pillanatok alatt megkapták volna, meggyógyulhattak volna és megkapták volna az önmegvalósulásukat. De mivel ez a szervezet más nagyszerű gondolkodókhoz, bölcsekhez tartozik, nem fogadtak volna el egy olyan szituációt, ahol azt mondom: „Hozzátok ide a vakokat, és megpróbálom visszaadni a látásukat.” Ezt nem akarják elfogadni.

Elmesélek egy nagyon egyszerű történetet arról, hogy hogyan gyógyítottam meg egy tíz éves kisfiú leukémiáját, aki Delhiben beteg volt. Természetesen egyetlen pennyt sem kérünk el soha. Egyetlen Sahaja jóginak sincs megengedve, hogy pénzt kérjen el azért, amit tesz, ezt tudjátok, egyetlen pennyt sem. Ez a fiú meggyógyult, Doktor Mulher hozta el hozzám, és ő megemlített engem az orvosi intézménynek. Az orvosi intézmény megkeresett, és a következő volt az ajánlatuk: „Add meg nekünk azoknak az embereknek a listáját, akiket meggyógyítottál, hogy gyógyítottad meg őket és hol laknak.” Megkérdeztem: „Minek? Nem kérek érte pénzt. Nem eladni próbálok valamit. Úgy tesztek fel keresztkérdéseket, mintha adományért lennék itt. Gyertek el és nézzétek meg magatok! Nem írom le azoknak a nevét, akiknek ételt adok és, hogy hány morzsát ettek. Ez az én szeretetem, ami áramlik. A szeretetem az, ami dolgozik. Ti képtelenek vagytok megérteni a szeretetet? Azok listáját akarjátok, akiket meggyógyítottam? Ezt elutasítom!” Így tekintenek mindenre. Nem ismerik a szeretet erejét. Elengedhetetlen először a szeretet erejét létrehozni a Sahaja Jógán keresztül. Ez nagyon könnyű.

A Sahaja Jóga nem egy év vagy egy yuga, hanem az összes yuga áldása. Meg kell kapnotok, meg kell ismernetek az Atmát (a Lelketeket), ismernetek kell önmagatokat! Az Utolsó ítélet itt és most van. Nem kell másik Utolsó ítéletre várni. Itt és most, a Lelked megismerése által Isten ereje rajtad keresztül fog áramlani, mint amikor, rákapcsolom a hálózatra, az erő elkezd áramolni rajtunk keresztül. Akkor ez a hatalmas dolog kommunikálni tudja azt a dinamikus erőt. Mi ez a szegénység az Úr lábai előtt? Nyugodtan eldobhatod. Abban egyetértek, hogy a templomba járással nem találjuk meg Istent, de a szegényekhez közeledés sem segít – ennyit ma elmondhatok. Viszont a szegénység gyökerét megvizsgálva, megértve, hogy miért van szegénység és az emberek miért viselkednek így, át kell alakítanotok az egészet. Még mindig a virág szinten vagytok, gyümölccsé kell érnetek. Mindannyiunknak a mai napon gyümölccsé kell válnia. Ha nem válunk gyümölccsé, nem tudjuk megoldani az országunk és más országok problémáit. Ha ez megtörténik, ez az óriási változás bekövetkezik az országunkban a mai napon, akkor az egész világot mi fogjuk vezetni, mindenképpen vezetni fogjuk. Száz százalékig biztos vagyok benne, hogy eljön az idő, amikor az egész világnak hallgatnia kell ránk ebben a kérdésben, hogy megoldják a problémáikat.

Vannak kommunista országok, ahol az embereknek megvan mindenük. Mindenhol voltam, Oroszországban is. Akiknek kommunizmus kell, menjenek Oroszországba, és nézzék meg! Akiknek kapitalizmus kell, menjenek Amerikába és nézzék meg, mennyire ostobák, buták és haszontalanok az emberek, hogy hogyan ment tönkre a társadalmuk. A pénz nem tud boldogságot hozni. Ha boldoggá akarod tenni az embereket, ébreszd fel az úgynevezett Nabhi csakrájukat, vagy nevezhetjük Lakshmi-tattwának (Lakshmi-elvnek). A Lakshmi-elvet csak a Sahaja Jóga által lehet felébreszteni, amely által az egész ország megváltozik. Mint amikor elmész egy kopár kertbe és látod, hogy a kert teljesen terméketlen, egyszer csak jön a víz és a víz ereje előidézi azt a nagy bőséget, hirtelen úgy érzed, hogy az egész terület pezseg az örömtől. Ez fog történni a mi országunkban, amiről az emberek azt gondolják, hogy szegény. Mégis azt mondanám, lehet, hogy kivülről szegények vagyunk, mert szerintük nincsenek olyan jó ruháink és nincsen túl sok műanyagunk. Mi az ő jólétük? Semmi más, mint műanyag és gumi. Műanyagot esznek és gumin alszanak. Egyáltalán nem használnak természetes pamutot. A mi gazdagságunk a jógánk, az erőink, a fenntartó erőnk, az emberségünk, és az emberségünket fenn kell tartani.

Sokkal több olyan embernek kellene lennie, mint Vijay Merchant úr, aki az egészről gondolkodik, mindenkiről, aki szenved. De a Sahaja Jóga emberszeretete más, mert számomra ki a másik? Amikor valaki a lényem szerves és elválaszthatatlan része, akkor az én ujjam fáj, és meg kell dörzsölnöm, muszáj megtennem. Ehhez nem kell az embereket megvilágosítani, egyszerűen csak megkapják. Közel állsz valakihez és megfájdul a fejed, megkérdezed: „Fáj a fejed?” „Igen.” Megdörzsölöd a saját és az ő fejét, és ezzel végeztél. Nem tehetsz róla, mivel a makrokozmosz, a Virata értesít arról, ha eggyé váltál vele, hogy „Figyelj, a másik ember szenved.” Azzá válsz. Kollektíven tudatossá válsz. Ez nem egy előadás vagy ilyesmi, hanem azzá válsz és ezt érzed az ujjaidon, az ujjhegyeiden, hogy melyik központokban van akadály, mi a másik ember problémája, hogyan lehet meggyógyítani, mit kell tenni. Mindent, az összes tudást átadjuk a Sahaja Jógában, teljesen ingyen. A közül a sok ember közül, akik itt ülnek, megkérdezhetitek hányan szenvedtek valamilyen betegségben és gyógyultak meg teljesen, és amióta megkapták az önmegvalósulást egyetlen pennyt sem adtak az orvosoknak.

Nem szükséges az egészségedre figyelned, nem szükséges sokat tenni érte. Voltak olyanok, akiknek három szívrohamuk volt és most egészségesek. Volt, akinek leukémiája volt, mindenféle betegsége, ma már el sem hinnéd, hogy valaha volt ilyen betegségük, mert belülről teljesen kiegyensúlyozottak, összhangban vannak belül és meg vannak áldva Isten erejével. Ez a mi örökségünk. Ki kell használnunk. Csakis ezzel vethetünk véget a szegénységnek egy napon, meglátjátok, és nem néhány dolgot megfoltozva. Felkérném Vijay Merchant urat, és itt van egy másik nagyszerű szociális dolgozó velünk, Gidubai Kotakat, hogy szenteljenek egy kicsit nagyobb figyelmet a mi Sahaja Jógánknak és lássák a Sahaja Jóga dinamikáját. Le lesztek nyűgözve, hogy az az ember Rahuriból, aki az előbb beszélt veletek – vagyis két ember –, tízezer embernek adott önmegvalósulást. Csak menjetek el és nézzétek meg a házaikat, nézzétek meg a gyerekeiket: pezsegnek az örömtől, boldogságtól és semmiféle szegénység nem látható a szívükben. A szívük meggazdagodott és annyira jól boldogulnak, mivel ahogy az erő felébred bennetek, a Saraswati-tattwa is felébred, és azon kezdesz el gondolkodni, hogy mit kéne tenni, és hogyan tedd örömtelivé az életedet.

De a pénz nem minden; az étel nem minden. Amíg nem ismered meg a Lelked ('Atma'), sosem lehetsz boldog. Szóval el kell menni a gyökerekig, ez annyira egyszerű, nem kell fizetned semmit, nem kell ehhez semmilyen szervezet, működik magától. Miért kell aggódni, és miért gondolunk valami borzalmasra? Korábban Morviban beszéltünk Gidubai-al is arról, hogy lenyűgözte őket egy guru, aki csodákat mutatott nekik. Találkoztam valakivel Morviból, aki eljött hozzám. Mondtam neki, hogy ne legyen semmi köze ehhez a borzalmas emberhez, mert eljön a nap, amikor Kalki cselekedni fog, és pusztítás lesz. Nem hallgatott rám. Elmentem Andhraba – csak hogy tudjátok –, elmentem Andhraba, és az andhrai embereknek mondtam, hogy „Ne termesszetek dohányt.” Andhraban kétfajta ember van: akik sok pénzt csinálnak, és a másik, az úgynevezett szegények, akik mindenféle fekete mágiával foglalkoznak. Mindkettőjükkel beszéltem. Mondtam nekik, hogy „Ne foglalkozzatok fekete mágiával, mert a Lakshmi-elv el fog tűnni.” Ha a fekete mágia jön az egyik oldalról, Lakshmi a másik oldalon eltűnik. Egyszerűen nem hallgattak rám. Beszéltem azokkal is, akik dohányt termesztenek. Ők sem hallgattak rám.

Három felvételen is rajta van. Az egyik beszédemben azt mondtam, hogy a tenger Dattatreya inkarnációja. Higgyétek el, most ad egy kis haladékot. Aztán ez történt velük. Meg kell értenünk, hogy Isten mindannyiunkat ismer. Ismer minket, mint tömegeket, tudja hova megyünk és mit csinálunk. Bombayt nemrég elkerülte egy erős szárazság, de kérlek legyetek óvatosak és keressétek Istent! Természetesen nem kell a Himalájába mennetek, és nem is kérdés, hogy nem kell elmenekülnötök, hanem találjátok meg önmagatokban, próbálkozzatok! Ahányan csak tudjátok, hozzátok el Őt (Istent) ide. Hogyha a szentek itt vannak – akik Sahaja jógik azok szentek –, akkor Isten biztosan meg fog áldani, minden bizonnyal meg fog áldani. Azok az emberek, akik ma önmegvalósultak, nagyszerű munkát végeztek a falvakban. Pénz és minden egyéb nélkül olyan sok falut felemeltek. Amikor a falvakba megyek, tényleg meglepődöm, hogy hogyan gyógyulnak meg az emberek, mennyi segítséget kapnak, mennyire lendületesek, mennyi mindent megértenek. Elképesztő! Szóval minden erők ereje, Isten szeretetének ereje, hAgnyatkozzunk rá. Használjuk ki és bízzunk mindent Istenre. Vigyétek el azokhoz, akiről úgy gondoljátok, hogy szenvednek. Hozzatok elém száz embert, aki szenved, és neki is állok. Ma, ha az egész terem tele lett volna, mindannyiukat meggyógyítottam volna. Tudjátok, hogy már megtettem. Nem nehéz. Ez nem kérkedés, ez tény! Öt perc alatt működik, és rengeteg ember megkaphatja. De az emberek nem akarnak szembenézni a valósággal és nem akarnak ezzel foglalkozni.

Most ennyi Sahaja jógi van Bombayben, képzelhetitek, kilenc évet dolgoztam itt. Persze sokan vannak a külső központokban is, de itt a központban ennyien vannak, vagy egy kicsivel többen. Szóval látjátok milyenek az emberek. Az a munka, amit kívül végeztek olyan, mintha egy vak ember végezné ezt vagy azt a munkát. A politikusok is azt hiszik, hogy nagyszerű munkát végeznek. Rendben van, csinálják. A szociális munkások is nagyszerű munkát végeznek, mindenki így tesz. De nincs semmi koordináció, nincs egység és nem származik elégedettség abból, amit valaki csinál. Ennek az az oka, hogy bár mindannyian egy egészhez tartoznak, még nem kerültek kapcsolatba az egésszel, amit meg kell tenniük. A teljességet megtalálhatjuk az egész világon, akár indiaiak, amerikaiak, akár bármi mások vagyunk. Mind csak a teljességet próbáljuk megtalálni, és a válasz a Sahaja Jóga. Nincs más válasz egyik problémára sem. Ma elmondom nektek, aztán majd megint beszélhetünk utána. Bízzátok rám a problémáitokat, mondjátok el, kik az elnyomottak, hadd lássam, kik az elnyomottak.

Valaki azt akarta, hogy találkozzam a halászokkal. „Jól van, odamegyek.” – mondtam. Biztos vagyok benne, hogy ha megkapják az önmegvalósulást, a halászatuk tökéletesedik, ebben száz százalékig biztos vagyok. Minden jobb lesz, ha Isten áldásai segítik őket, és Istennek hat tulajdonsága van, ami Bhagavanná (Istenné) teszi. Az egyik a 'Subha', kedvező, egy másik a 'Kalyan' (áldás). Egy másik az 'Aishwarya' (jólét). Hat ilyen tulajdonsága van Istennek. Ezt a hat tulajdonságot sugározza magából, és amint szembenézel vele, megkapod. Kalyan-t (az emberiség jobbá tétele minden szempontból) akarsz tenni? rendben, akkor hozd az embereket Isten elé, és így tudsz szembe nézni a problémákkal. Nem kell templomokat, vagy bármit szervezni. Csak az energiának kell áramlania, a Shaktinak (erőnek) kell áramolnia. Mint egy farönk, ami csak ott hever, nincs benne semmi különös, de ha meggyújtod fényt, tüzet ad, mindenfélét. Ugyanígy az önmegvalósulás az egyetlen módja a probléma megoldásának, és mindannyiunknak arra kell törekednünk, hogy a lehető legtöbb embert megvilágosítsunk.

A mi munkánk persze inkább a középosztálynak szól, mivel a szélsőségek nem fordulnak hozzánk. De amikor a középső áramlat növekszik, a folyó mindkét oldalon kiönt. Mindkét oldalt tudja táplálni. Fokozatosan mindkét oldal csatlakozhat, de a mélység középen van – madhya marga (középúton) –, és ott működik. Csak a középosztály által működhet, mivel ők rendelkeznek a szükséges értékekkel, érzésekkel, és áldásokkal, mert egy nagyon normális (természetszerű) életet élnek. Ha már megtanultak úszni, magukat kell megismerniük, mielőtt másoknak segítenének. Magadnak kell segítened, az önvalóddá kell válnod, mielőtt másnak segítesz. Amint ezt eléri valaki, könnyedén segíthet másnak, ez így működik. Ez egy csendes munkája a Sahaja Jógának. Nem vezettünk statisztikákat. Sok mindenről nem tudunk beszámolni. Vannak itt olyan emberek, akik legalább nyolc-tízezer embernek adtak önmegvalósulást. Vannak, akik emberek ezreit gyógyították már meg, itt ülnek, mint hétköznapi emberek, és nem tudnak róla. Azt mondják: „Nem mi csináltuk Anyám. Magától működött, magától történt, megtörtént.” Ez az a dinamikus erő.

Megkérném az összes szociális munkást, hogy nyissák fel a szemüket ezelőtt az óriási felfedezés előtt, amely elérkezett az országunkba, és nézzék meg maguknak, hogy milyen, mit is jelent. A személyiséget egy olyan dinamikus szövetté alakítja, hogy egy átlagos fiú nagyszerű krikettjátékossá válhat. Egy átlagos zenész nagyszerűvé válhat. Egy átlagos, butuska fiú osztályelsővé válhat. Történt már ilyen. Sokan mondhatnák, hogy ez történt az ő esetükben. Annyi minden történt már így, és ehhez függnünk kell Isten kegyelmétől. Az egyetlen teendőnk, hogy vágyjunk rá, kérjük. Szerintem, a minap beszéltem az egyik politikai vezetővel. „A politika 'adhyatma' (spirituális élet) nélkül élettelen.” – mondtam. Ugyanígy mondhatom, hogy „A szociális munkának 'adhyatma' nélkül nincs jelentősége.” 'Adhyatma' nélkül, a Lélek nélkül, Isten Lelke nélkül, azért teszed, mert valami haldoklik benned, van benned egy érzés, amit érzel, az az egésznek egy része. Ismerd meg az egészet, és te is rendkívül dinamikussá válsz. Olyan nagyszerűvé válsz, és az egész áramlani fog belőled és valóban emberek ezreinek fogsz tudni segíteni.

Remélem, hogy ez egy jó dolog ma, hogy két nagyszerű szociális dolgozó van itt és előterjesztem nekik ezt a javaslatot. Szóval, minden Sahaja jógi nevében felajánljuk a szolgálatainkat. Akárhány szegény emberrel van dolgotok, küldjétek el őket a központjainkba és mi gondoskodunk róluk.

Isten áldjon benneteket!
